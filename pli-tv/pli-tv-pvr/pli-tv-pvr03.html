<!DOCTYPE html>
<html>
<head>
<title></title>
<meta charset="utf-8">
<link rel="stylesheet" type="text/css" href="../../../../style.css">
</head>
<body>
<header>
<p class="division"><a data-uid="pli-tv-pvr3:1.1"><i>Parivāra</i> <b></b></a></p>
<h1><a data-uid="pli-tv-pvr3:2.1"><i>Samuṭṭhānasīsasaṅkhepa</i> <b></b></a></h1>
</header>
<h2><a data-uid="pli-tv-pvr3:3.1"><i>1. Samuṭṭhānassuddāna</i> <b></b></a></h2>
<blockquote class="gatha">
<p><a data-uid="pli-tv-pvr3:4.1" data-ref="sc1, pts-vp-pli5.86"><i>Aniccā sabbe saṅkhārā,</i> <b></b></a><br>
<a data-uid="pli-tv-pvr3:4.2"><i>dukkhānattā ca saṅkhatā;</i> <b></b></a><br>
<a data-uid="pli-tv-pvr3:4.3"><i>Nibbānañceva paññatti,</i> <b></b></a><br>
<a data-uid="pli-tv-pvr3:4.4"><i>anattā iti nicchayā.</i> <b></b></a></p>
<p><a data-uid="pli-tv-pvr3:5.1" data-ref="sc2"><i>Buddhacande anuppanne,</i> <b></b></a><br>
<a data-uid="pli-tv-pvr3:5.2"><i>buddhādicce anuggate;</i> <b></b></a><br>
<a data-uid="pli-tv-pvr3:5.3"><i>Tesaṃ sabhāgadhammānaṃ,</i> <b></b></a><br>
<a data-uid="pli-tv-pvr3:5.4"><i>nāmamattaṃ na nāyati.</i> <b></b></a></p>
<p><a data-uid="pli-tv-pvr3:6.1" data-ref="sc3"><i>Dukkaraṃ vividhaṃ katvā,</i> <b></b></a><br>
<a data-uid="pli-tv-pvr3:6.2"><i>pūrayitvāna pāramī;</i> <b></b></a><br>
<a data-uid="pli-tv-pvr3:6.3"><i>Uppajjanti mahāvīrā,</i> <b></b></a><br>
<a data-uid="pli-tv-pvr3:6.4"><i>cakkhubhūtā sabrahmake.</i> <b></b></a></p>
<p><a data-uid="pli-tv-pvr3:7.1" data-ref="sc4"><i>Te desayanti saddhammaṃ,</i> <b></b></a><br>
<a data-uid="pli-tv-pvr3:7.2"><i>dukkhahāniṃ sukhāvahaṃ;</i> <b></b></a><br>
<a data-uid="pli-tv-pvr3:7.3"><i>Aṅgīraso sakyamuni,</i> <b></b></a><br>
<a data-uid="pli-tv-pvr3:7.4"><i>sabbabhūtānukampako.</i> <b></b></a></p>
<p><a data-uid="pli-tv-pvr3:8.1" data-ref="sc5"><i>Sabbasattuttamo sīho,</i> <b></b></a><br>
<a data-uid="pli-tv-pvr3:8.2"><i>piṭake tīṇi desayi;</i> <b></b></a><br>
<a data-uid="pli-tv-pvr3:8.3"><i>Suttantamabhidhammañca,</i> <b></b></a><br>
<a data-uid="pli-tv-pvr3:8.4"><i>vinayañca mahāguṇaṃ.</i> <b></b></a></p>
<p><a data-uid="pli-tv-pvr3:9.1" data-ref="sc6"><i>Evaṃ nīyati saddhammo,</i> <b></b></a><br>
<a data-uid="pli-tv-pvr3:9.2"><i>vinayo yadi tiṭṭhati;</i> <b></b></a><br>
<a data-uid="pli-tv-pvr3:9.3"><i>Ubhato ca vibhaṅgāni,</i> <b></b></a><br>
<a data-uid="pli-tv-pvr3:9.4"><i>khandhakā yā ca mātikā.</i> <b></b></a></p>
<p><a data-uid="pli-tv-pvr3:10.1" data-ref="sc7"><i>Mālā suttaguṇeneva,</i> <b></b></a><br>
<a data-uid="pli-tv-pvr3:10.2"><i>parivārena ganthitā;</i> <b></b></a><br>
<a data-uid="pli-tv-pvr3:10.3"><i>Tasseva parivārassa,</i> <b></b></a><br>
<a data-uid="pli-tv-pvr3:10.4" data-var="niyato → nayato (bj)"><i>samuṭṭhānaṃ niyato kataṃ.</i> <b></b></a></p>
<p><a data-uid="pli-tv-pvr3:11.1" data-ref="sc8"><i>Sambhedaṃ nidānañcaññaṃ,</i> <b></b></a><br>
<a data-uid="pli-tv-pvr3:11.2"><i>sutte dissanti upari;</i> <b></b></a><br>
<a data-uid="pli-tv-pvr3:11.3"><i>Tasmā sikkhe parivāraṃ,</i> <b></b></a><br>
<a data-uid="pli-tv-pvr3:11.4"><i>dhammakāmo supesaloti.</i> <b></b></a></p>
</blockquote>
<h2><a data-uid="pli-tv-pvr3:12.1"><i>2. Terasasamuṭṭhāna</i> <b></b></a></h2>
<blockquote class="gatha">
<p><a data-uid="pli-tv-pvr3:13.1" data-ref="sc9"><i>Vibhaṅge dvīsu paññattaṃ,</i> <b></b></a><br>
<a data-uid="pli-tv-pvr3:13.2"><i>uddisanti uposathe;</i> <b></b></a><br>
<a data-uid="pli-tv-pvr3:13.3"><i>Pavakkhāmi samuṭṭhānaṃ,</i> <b></b></a><br>
<a data-uid="pli-tv-pvr3:13.4"><i>yathāñāyaṃ suṇātha me.</i> <b></b></a></p>
<p><a data-uid="pli-tv-pvr3:14.1" data-ref="sc10"><i>Pārājikaṃ yaṃ paṭhamaṃ,</i> <b></b></a><br>
<a data-uid="pli-tv-pvr3:14.2"><i>dutiyañca tato paraṃ;</i> <b></b></a><br>
<a data-uid="pli-tv-pvr3:14.3" data-var="Sañcarittānubhāsanañca → sañcarittānubhāsañca (bj, s1-3)"><i>Sañcarittānubhāsanañca,</i> <b></b></a><br>
<a data-uid="pli-tv-pvr3:14.4"><i>atirekañca cīvaraṃ.</i> <b></b></a></p>
<p><a data-uid="pli-tv-pvr3:15.1" data-ref="sc11"><i>Lomāni padasodhammo,</i> <b></b></a><br>
<a data-uid="pli-tv-pvr3:15.2"><i>bhūtaṃ saṃvidhānena ca;</i> <b></b></a><br>
<a data-uid="pli-tv-pvr3:15.3"><i>Theyyadesanacorī ca,</i> <b></b></a><br>
<a data-uid="pli-tv-pvr3:15.4"><i>ananuññātāya terasa.</i> <b></b></a></p>
<p><a data-uid="pli-tv-pvr3:16.1" data-ref="sc12"><i>Terasete samuṭṭhāna-</i> <b></b></a><br>
<a data-uid="pli-tv-pvr3:16.2"><i>nayā viññūhi cintitā;</i> <b></b></a><br>
<a data-uid="pli-tv-pvr3:16.3"><i>Ekekasmiṃ samuṭṭhāne,</i> <b></b></a><br>
<a data-uid="pli-tv-pvr3:16.4"><i>sadisā idha dissare.</i> <b></b></a></p>
</blockquote>
<h3><a data-uid="pli-tv-pvr3:17.1"><i>2.1. Paṭhamapārājikasamuṭṭhāna</i> <b></b></a></h3>
<blockquote class="gatha">
<p><a data-uid="pli-tv-pvr3:18.1" data-ref="sc13"><i>Methunaṃ sukkasaṃsaggo,</i> <b></b></a><br>
<a data-uid="pli-tv-pvr3:18.2"><i>aniyatā paṭhamikā;</i> <b></b></a><br>
<a data-uid="pli-tv-pvr3:18.3"><i>Pubbūpaparipācitā,</i> <b></b></a><br>
<a data-uid="pli-tv-pvr3:18.4"><i>raho bhikkhuniyā saha.</i> <b></b></a></p>
<p><a data-uid="pli-tv-pvr3:19.1" data-ref="sc14, pts-vp-pli5.87" data-var="raho dve ca → raho ceva (bj)"><i>Sabhojane raho dve ca,</i> <b></b></a><br>
<a data-uid="pli-tv-pvr3:19.2"><i>aṅguli udake hasaṃ;</i> <b></b></a><br>
<a data-uid="pli-tv-pvr3:19.3"><i>Pahāre uggire ceva,</i> <b></b></a><br>
<a data-uid="pli-tv-pvr3:19.4"><i>tepaññāsā ca sekhiyā.</i> <b></b></a></p>
<p><a data-uid="pli-tv-pvr3:20.1" data-ref="sc15"><i>Adhakkhagāmāvassutā,</i> <b></b></a><br>
<a data-uid="pli-tv-pvr3:20.2"><i>talamaṭṭhañca suddhikā;</i> <b></b></a><br>
<a data-uid="pli-tv-pvr3:20.3"><i>Vassaṃvuṭṭhā ca ovādaṃ,</i> <b></b></a><br>
<a data-uid="pli-tv-pvr3:20.4"><i>nānubandhe pavattiniṃ.</i> <b></b></a></p>
<p><a data-uid="pli-tv-pvr3:21.1" data-ref="sc16"><i>Chasattati ime sikkhā,</i> <b></b></a><br>
<a data-uid="pli-tv-pvr3:21.2"><i>kāyamānasikā katā;</i> <b></b></a><br>
<a data-uid="pli-tv-pvr3:21.3"><i>Sabbe ekasamuṭṭhānā,</i> <b></b></a><br>
<a data-uid="pli-tv-pvr3:21.4"><i>paṭhamaṃ pārājikaṃ yathā.</i> <b></b></a></p>
</blockquote>
<p class="endsutta"><a data-uid="pli-tv-pvr3:22.1" data-ref="sc17"><i>Paṭhamapārājikasamuṭṭhānaṃ niṭṭhitaṃ.</i> <b></b></a></p>
<h3><a data-uid="pli-tv-pvr3:23.1"><i>2.2. Dutiyapārājikasamuṭṭhāna</i> <b></b></a></h3>
<blockquote class="gatha">
<p><a data-uid="pli-tv-pvr3:24.1" data-ref="sc18"><i>Adinnaṃ viggahuttari,</i> <b></b></a><br>
<a data-uid="pli-tv-pvr3:24.2"><i>duṭṭhullā attakāminaṃ;</i> <b></b></a><br>
<a data-uid="pli-tv-pvr3:24.3"><i>Amūlā aññabhāgiyā,</i> <b></b></a><br>
<a data-uid="pli-tv-pvr3:24.4"><i>aniyatā dutiyikā.</i> <b></b></a></p>
<p><a data-uid="pli-tv-pvr3:25.1" data-ref="sc19"><i>Acchinde pariṇāmane,</i> <b></b></a><br>
<a data-uid="pli-tv-pvr3:25.2"><i>musā omasapesuṇā;</i> <b></b></a><br>
<a data-uid="pli-tv-pvr3:25.3"><i>Duṭṭhullā pathavīkhaṇe,</i> <b></b></a><br>
<a data-uid="pli-tv-pvr3:25.4"><i>bhūtaṃ aññāya ujjhāpe.</i> <b></b></a></p>
<p><a data-uid="pli-tv-pvr3:26.1" data-ref="sc20"><i>Nikkaḍḍhanaṃ siñcanañca,</i> <b></b></a><br>
<a data-uid="pli-tv-pvr3:26.2"><i>āmisahetu bhuttāvī;</i> <b></b></a><br>
<a data-uid="pli-tv-pvr3:26.3"><i>Ehi anādari bhiṃsā,</i> <b></b></a><br>
<a data-uid="pli-tv-pvr3:26.4"><i>apanidhe ca jīvitaṃ.</i> <b></b></a></p>
<p><a data-uid="pli-tv-pvr3:27.1" data-ref="sc21"><i>Jānaṃ sappāṇakaṃ kammaṃ,</i> <b></b></a><br>
<a data-uid="pli-tv-pvr3:27.2"><i>ūnasaṃvāsanāsanā;</i> <b></b></a><br>
<a data-uid="pli-tv-pvr3:27.3"><i>Sahadhammikavilekhā,</i> <b></b></a><br>
<a data-uid="pli-tv-pvr3:27.4"><i>moho amūlakena ca.</i> <b></b></a></p>
<p><a data-uid="pli-tv-pvr3:28.1" data-ref="sc22" data-var="Kukkuccaṃ dhammikaṃ cīvaraṃ datvā → kukkuccaṃ dhammikaṃ cīvaraṃ (bj); kukkuccaṃ dhammikaṃ datvā (s1-3); kukkuccaṃ dhammakaṃ datvā (pts1)"><i>Kukkuccaṃ dhammikaṃ cīvaraṃ datvā,</i> <b></b></a><br>
<a data-uid="pli-tv-pvr3:28.2"><i>Pariṇāmeyya puggale;</i> <b></b></a><br>
<a data-uid="pli-tv-pvr3:28.3"><i>Kiṃ te akālaṃ acchinde,</i> <b></b></a><br>
<a data-uid="pli-tv-pvr3:28.4" data-var="Duggahī → duggahīna (bj)"><i>Duggahī nirayena ca.</i> <b></b></a></p>
<p><a data-uid="pli-tv-pvr3:29.1" data-ref="sc23"><i>Gaṇaṃ vibhaṅgaṃ dubbalaṃ,</i> <b></b></a><br>
<a data-uid="pli-tv-pvr3:29.2"><i>kathināphāsupassayaṃ;</i> <b></b></a><br>
<a data-uid="pli-tv-pvr3:29.3"><i>Akkosacaṇḍī maccharī,</i> <b></b></a><br>
<a data-uid="pli-tv-pvr3:29.4"><i>gabbhinī ca pāyantiyā.</i> <b></b></a></p>
<p><a data-uid="pli-tv-pvr3:30.1" data-ref="sc24"><i>Dvevassaṃ sikkhā saṃghena,</i> <b></b></a><br>
<a data-uid="pli-tv-pvr3:30.2"><i>tayo ceva gihīgatā;</i> <b></b></a><br>
<a data-uid="pli-tv-pvr3:30.3"><i>Kumāribhūtā tisso ca,</i> <b></b></a><br>
<a data-uid="pli-tv-pvr3:30.4"><i>ūnadvādasasammatā.</i> <b></b></a></p>
<p><a data-uid="pli-tv-pvr3:31.1" data-ref="sc25"><i>Alaṃ tāva sokāvāsaṃ,</i> <b></b></a><br>
<a data-uid="pli-tv-pvr3:31.2"><i>chandā anuvassā ca dve;</i> <b></b></a><br>
<a data-uid="pli-tv-pvr3:31.3"><i>Sikkhāpadā sattatime,</i> <b></b></a><br>
<a data-uid="pli-tv-pvr3:31.4"><i>samuṭṭhānā tikā katā.</i> <b></b></a></p>
<p><a data-uid="pli-tv-pvr3:32.1" data-ref="sc26"><i>Kāyacittena na vācā,</i> <b></b></a><br>
<a data-uid="pli-tv-pvr3:32.2"><i>vācācittaṃ na kāyikaṃ;</i> <b></b></a><br>
<a data-uid="pli-tv-pvr3:32.3"><i>Tīhi dvārehi jāyanti,</i> <b></b></a><br>
<a data-uid="pli-tv-pvr3:32.4"><i>pārājikaṃ dutiyaṃ yathā.</i> <b></b></a></p>
</blockquote>
<p class="endsutta"><a data-uid="pli-tv-pvr3:33.1" data-ref="sc27"><i>Dutiyapārājikasamuṭṭhānaṃ niṭṭhitaṃ.</i> <b></b></a></p>
<h3><a data-uid="pli-tv-pvr3:34.1"><i>2.3. Sañcarittasamuṭṭhāna</i> <b></b></a></h3>
<blockquote class="gatha">
<p><a data-uid="pli-tv-pvr3:35.1" data-ref="sc28"><i>Sañcarī kuṭi vihāro,</i> <b></b></a><br>
<a data-uid="pli-tv-pvr3:35.2"><i>dhovanañca paṭiggaho;</i> <b></b></a><br>
<a data-uid="pli-tv-pvr3:35.3"><i>Viññattuttari abhihaṭṭhuṃ,</i> <b></b></a><br>
<a data-uid="pli-tv-pvr3:35.4"><i>ubhinnaṃ dūtakena ca.</i> <b></b></a></p>
<p><a data-uid="pli-tv-pvr3:36.1" data-ref="sc29"><i>Kosiyā suddhadvebhāgā,</i> <b></b></a><br>
<a data-uid="pli-tv-pvr3:36.2"><i>chabbassāni nisīdanaṃ;</i> <b></b></a><br>
<a data-uid="pli-tv-pvr3:36.3"><i>Riñcanti rūpikā ceva,</i> <b></b></a><br>
<a data-uid="pli-tv-pvr3:36.4"><i>ubho nānappakārakā.</i> <b></b></a></p>
<p><a data-uid="pli-tv-pvr3:37.1" data-ref="sc30"><i>Ūnabandhanavassikā,</i> <b></b></a><br>
<a data-uid="pli-tv-pvr3:37.2"><i>suttaṃ vikappanena ca;</i> <b></b></a><br>
<a data-uid="pli-tv-pvr3:37.3" data-var="Dvāradānasibbāni → dvāradānasibbinī (bj, s1-3, pts1)"><i>Dvāradānasibbāni ca,</i> <b></b></a><br>
<a data-uid="pli-tv-pvr3:37.4"><i>pūvapaccayajoti ca.</i> <b></b></a></p>
<p><a data-uid="pli-tv-pvr3:38.1" data-ref="sc31"><i>Ratanaṃ sūci mañco ca,</i> <b></b></a><br>
<a data-uid="pli-tv-pvr3:38.2"><i>tūlaṃ nisīdanakaṇḍu ca;</i> <b></b></a><br>
<a data-uid="pli-tv-pvr3:38.3"><i>Vassikā ca sugatena,</i> <b></b></a><br>
<a data-uid="pli-tv-pvr3:38.4"><i>viññatti aññaṃ cetāpanā.</i> <b></b></a></p>
<p><a data-uid="pli-tv-pvr3:39.1" data-ref="sc32"><i>Dve saṃghikā mahājanikā dve,</i> <b></b></a><br>
<a data-uid="pli-tv-pvr3:39.2"><i>Puggalalahukā garu;</i> <b></b></a><br>
<a data-uid="pli-tv-pvr3:39.3"><i>Dve vighāsā sāṭikā ca,</i> <b></b></a><br>
<a data-uid="pli-tv-pvr3:39.4"><i>Samaṇacīvarena ca.</i> <b></b></a></p>
<p><a data-uid="pli-tv-pvr3:40.1" data-ref="sc33"><i>Samapaññāsime dhammā,</i> <b></b></a><br>
<a data-uid="pli-tv-pvr3:40.2"><i>chahi ṭhānehi jāyare;</i> <b></b></a><br>
<a data-uid="pli-tv-pvr3:40.3"><i>Kāyato na vācācittā,</i> <b></b></a><br>
<a data-uid="pli-tv-pvr3:40.4"><i>vācato na kāyamanā.</i> <b></b></a></p>
<p><a data-uid="pli-tv-pvr3:41.1" data-ref="sc34, pts-vp-pli5.88" data-var="ca cittā → na cittato (bj, s1-3)"><i>Kāyavācā na ca cittā,</i> <b></b></a><br>
<a data-uid="pli-tv-pvr3:41.2" data-var="na vācikā → na vācato (bj, s1-3)"><i>kāyacittā na vācikā;</i> <b></b></a><br>
<a data-uid="pli-tv-pvr3:41.3"><i>Vācācittā na kāyena,</i> <b></b></a><br>
<a data-uid="pli-tv-pvr3:41.4" data-var="tīhi dvārehi → tīhi ṭhānehi (s1-3)"><i>tīhi dvārehi jāyare;</i> <b></b></a><br>
<a data-uid="pli-tv-pvr3:41.5"><i>Chasamuṭṭhānikā ete,</i> <b></b></a><br>
<a data-uid="pli-tv-pvr3:41.6"><i>sañcarittena sādisā.</i> <b></b></a></p>
</blockquote>
<p class="endsutta"><a data-uid="pli-tv-pvr3:42.1" data-ref="sc35"><i>Sañcarittasamuṭṭhānaṃ niṭṭhitaṃ.</i> <b></b></a></p>
<h3><a data-uid="pli-tv-pvr3:43.1"><i>2.4. Samanubhāsanāsamuṭṭhāna</i> <b></b></a></h3>
<blockquote class="gatha">
<p><a data-uid="pli-tv-pvr3:44.1" data-ref="sc36"><i>Bhedānuvattadubbaca-</i> <b></b></a><br>
<a data-uid="pli-tv-pvr3:44.2"><i>dūsaduṭṭhulladiṭṭhi ca;</i> <b></b></a><br>
<a data-uid="pli-tv-pvr3:44.3"><i>Chandaṃ ujjagghikā dve ca,</i> <b></b></a><br>
<a data-uid="pli-tv-pvr3:44.4"><i>dve ca saddā na byāhare.</i> <b></b></a></p>
<p><a data-uid="pli-tv-pvr3:45.1" data-ref="sc37"><i>Chamā nīcāsane ṭhānaṃ,</i> <b></b></a><br>
<a data-uid="pli-tv-pvr3:45.2"><i>pacchato uppathena ca;</i> <b></b></a><br>
<a data-uid="pli-tv-pvr3:45.3"><i>Vajjānuvattigahaṇā,</i> <b></b></a><br>
<a data-uid="pli-tv-pvr3:45.4"><i>osāre paccācikkhanā.</i> <b></b></a></p>
<p><a data-uid="pli-tv-pvr3:46.1" data-ref="sc38"><i>Kismiṃ saṃsaṭṭhā dve vadhi,</i> <b></b></a><br>
<a data-uid="pli-tv-pvr3:46.2"><i>Visibbe dukkhitāya ca;</i> <b></b></a><br>
<a data-uid="pli-tv-pvr3:46.3"><i>Puna saṃsaṭṭhā na vūpasame,</i> <b></b></a><br>
<a data-uid="pli-tv-pvr3:46.4"><i>Ārāmañca pavāraṇā.</i> <b></b></a></p>
<p><a data-uid="pli-tv-pvr3:47.1" data-ref="sc39" data-var="Anvaddhaṃ → anvaddhamāsaṃ (bj) | anvaḍḍhamāsaṃ (s1-3) | saha jīviniṃ → sahajīvi (bj); sahajīvinī (s1-3); sahajīvini (pts1)"><i>Anvaddhaṃ saha jīviniṃ dve,</i> <b></b></a><br>
<a data-uid="pli-tv-pvr3:47.2"><i>Cīvaraṃ anubandhanā;</i> <b></b></a><br>
<a data-uid="pli-tv-pvr3:47.3"><i>Sattatiṃsa ime dhammā,</i> <b></b></a><br>
<a data-uid="pli-tv-pvr3:47.4"><i>Kāyavācāya cittato;</i> <b></b></a><br>
<a data-uid="pli-tv-pvr3:47.5"><i>Sabbe ekasamuṭṭhānā,</i> <b></b></a><br>
<a data-uid="pli-tv-pvr3:47.6"><i>Samanubhāsanā yathā.</i> <b></b></a></p>
</blockquote>
<p class="endsutta"><a data-uid="pli-tv-pvr3:48.1" data-ref="sc40" data-var="Samanubhāsanāsamuṭṭhānaṃ → samanubhāsana ... (bj, s1-3)"><i>Samanubhāsanāsamuṭṭhānaṃ niṭṭhitaṃ.</i> <b></b></a></p>
<h3><a data-uid="pli-tv-pvr3:49.1"><i>2.5. Kathinasamuṭṭhāna</i> <b></b></a></h3>
<blockquote class="gatha">
<p><a data-uid="pli-tv-pvr3:50.1" data-ref="sc41"><i>Ubbhataṃ kathinaṃ tīṇi,</i> <b></b></a><br>
<a data-uid="pli-tv-pvr3:50.2"><i>paṭhamaṃ pattabhesajjaṃ;</i> <b></b></a><br>
<a data-uid="pli-tv-pvr3:50.3"><i>Accekaṃ cāpi sāsaṅkaṃ,</i> <b></b></a><br>
<a data-uid="pli-tv-pvr3:50.4"><i>pakkamantena vā duve.</i> <b></b></a></p>
<p><a data-uid="pli-tv-pvr3:51.1" data-ref="sc42"><i>Upassayaṃ paramparā,</i> <b></b></a><br>
<a data-uid="pli-tv-pvr3:51.2"><i>anatirittaṃ nimantanā;</i> <b></b></a><br>
<a data-uid="pli-tv-pvr3:51.3"><i>Vikappaṃ rañño vikāle,</i> <b></b></a><br>
<a data-uid="pli-tv-pvr3:51.4"><i>vosāsāraññakena ca.</i> <b></b></a></p>
<p><a data-uid="pli-tv-pvr3:52.1" data-ref="sc43"><i>Ussayāsannicayañca,</i> <b></b></a><br>
<a data-uid="pli-tv-pvr3:52.2"><i>pure pacchā vikāle ca;</i> <b></b></a><br>
<a data-uid="pli-tv-pvr3:52.3"><i>Pañcāhikā saṅkamanī,</i> <b></b></a><br>
<a data-uid="pli-tv-pvr3:52.4"><i>dvepi āvasathena ca.</i> <b></b></a></p>
<p><a data-uid="pli-tv-pvr3:53.1" data-ref="sc44"><i>Pasākhe āsane ceva,</i> <b></b></a><br>
<a data-uid="pli-tv-pvr3:53.2"><i>tiṃsa ekūnakā ime;</i> <b></b></a><br>
<a data-uid="pli-tv-pvr3:53.3" data-var="ca cittā → na cittato (s1-3)"><i>Kāyavācā na ca cittā,</i> <b></b></a><br>
<a data-uid="pli-tv-pvr3:53.4"><i>tīhi dvārehi jāyare;</i> <b></b></a><br>
<a data-uid="pli-tv-pvr3:53.5"><i>Dvisamuṭṭhānikā sabbe,</i> <b></b></a><br>
<a data-uid="pli-tv-pvr3:53.6"><i>kathinena sahā samā.</i> <b></b></a></p>
</blockquote>
<p class="endsutta"><a data-uid="pli-tv-pvr3:54.1" data-ref="sc45"><i>Kathinasamuṭṭhānaṃ niṭṭhitaṃ.</i> <b></b></a></p>
<h3><a data-uid="pli-tv-pvr3:55.1"><i>2.6. Eḷakalomasamuṭṭhāna</i> <b></b></a></h3>
<blockquote class="gatha">
<p><a data-uid="pli-tv-pvr3:56.1" data-ref="sc46"><i>Eḷakalomā dve seyyā,</i> <b></b></a><br>
<a data-uid="pli-tv-pvr3:56.2"><i>āhacca piṇḍabhojanaṃ;</i> <b></b></a><br>
<a data-uid="pli-tv-pvr3:56.3"><i>Gaṇavikālasannidhi,</i> <b></b></a><br>
<a data-uid="pli-tv-pvr3:56.4"><i>dantaponena celakā.</i> <b></b></a></p>
<p><a data-uid="pli-tv-pvr3:57.1" data-ref="sc47" data-var="Uyyuttaṃ senaṃ → uyyuttaṃ vase (s1-3)"><i>Uyyuttaṃ senaṃ uyyodhi,</i> <b></b></a><br>
<a data-uid="pli-tv-pvr3:57.2"><i>surā orena nhāyanā;</i> <b></b></a><br>
<a data-uid="pli-tv-pvr3:57.3" data-var="desanikā → desanīyā (bj)"><i>Dubbaṇṇe dve desanikā,</i> <b></b></a><br>
<a data-uid="pli-tv-pvr3:57.4"><i>lasuṇupatiṭṭhe naccanā.</i> <b></b></a></p>
<p><a data-uid="pli-tv-pvr3:58.1" data-ref="sc48"><i>Nhānamattharaṇaṃ seyyā,</i> <b></b></a><br>
<a data-uid="pli-tv-pvr3:58.2"><i>antoraṭṭhe tathā bahi;</i> <b></b></a><br>
<a data-uid="pli-tv-pvr3:58.3"><i>Antovassaṃ cittāgāraṃ,</i> <b></b></a><br>
<a data-uid="pli-tv-pvr3:58.4"><i>āsandi suttakantanā.</i> <b></b></a></p>
<p><a data-uid="pli-tv-pvr3:59.1" data-ref="sc49"><i>Veyyāvaccaṃ sahatthā ca,</i> <b></b></a><br>
<a data-uid="pli-tv-pvr3:59.2"><i>abhikkhukāvāsena ca;</i> <b></b></a><br>
<a data-uid="pli-tv-pvr3:59.3"><i>Chattaṃ yānañca saṅghāṇiṃ,</i> <b></b></a><br>
<a data-uid="pli-tv-pvr3:59.4"><i>alaṅkāraṃ gandhavāsitaṃ.</i> <b></b></a></p>
<p><a data-uid="pli-tv-pvr3:60.1" data-ref="sc50"><i>Bhikkhunī sikkhamānā ca,</i> <b></b></a><br>
<a data-uid="pli-tv-pvr3:60.2"><i>sāmaṇerī gihiniyā;</i> <b></b></a><br>
<a data-uid="pli-tv-pvr3:60.3"><i>Asaṅkaccikā āpatti,</i> <b></b></a><br>
<a data-uid="pli-tv-pvr3:60.4"><i>cattārīsā catuttari.</i> <b></b></a></p>
<p><a data-uid="pli-tv-pvr3:61.1" data-ref="sc51"><i>Kāyena na vācācittena,</i> <b></b></a><br>
<a data-uid="pli-tv-pvr3:61.2"><i>kāyacittena na vācato;</i> <b></b></a><br>
<a data-uid="pli-tv-pvr3:61.3"><i>Dvisamuṭṭhānikā sabbe,</i> <b></b></a><br>
<a data-uid="pli-tv-pvr3:61.4"><i>samā eḷakalomikāti.</i> <b></b></a></p>
</blockquote>
<p class="endsutta"><a data-uid="pli-tv-pvr3:62.1" data-ref="sc52"><i>Eḷakalomasamuṭṭhānaṃ niṭṭhitaṃ.</i> <b></b></a></p>
<h3><a data-uid="pli-tv-pvr3:63.1"><i>2.7. Padasodhammasamuṭṭhāna</i> <b></b></a></h3>
<blockquote class="gatha">
<p><a data-uid="pli-tv-pvr3:64.1" data-ref="sc53, pts-vp-pli5.89"><i>Padaññatra asammatā,</i> <b></b></a><br>
<a data-uid="pli-tv-pvr3:64.2"><i>tathā atthaṅgatena ca;</i> <b></b></a><br>
<a data-uid="pli-tv-pvr3:64.3"><i>Tiracchānavijjā dve vuttā,</i> <b></b></a><br>
<a data-uid="pli-tv-pvr3:64.4" data-var="anokāso → anokāse (bj, s1-3, pts1)"><i>anokāso ca pucchanā.</i> <b></b></a></p>
<p><a data-uid="pli-tv-pvr3:65.1" data-ref="sc54"><i>Satta sikkhāpadā ete,</i> <b></b></a><br>
<a data-uid="pli-tv-pvr3:65.2" data-var="kāyacittato → kāyacittakā (mr)"><i>vācā na kāyacittato;</i> <b></b></a><br>
<a data-uid="pli-tv-pvr3:65.3"><i>Vācācittena jāyanti,</i> <b></b></a><br>
<a data-uid="pli-tv-pvr3:65.4"><i>na tu kāyena jāyare;</i> <b></b></a><br>
<a data-uid="pli-tv-pvr3:65.5"><i>Dvisamuṭṭhānikā sabbe,</i> <b></b></a><br>
<a data-uid="pli-tv-pvr3:65.6"><i>padasodhammasadisā.</i> <b></b></a></p>
</blockquote>
<p class="endsutta"><a data-uid="pli-tv-pvr3:66.1" data-ref="sc55"><i>Padasodhammasamuṭṭhānaṃ niṭṭhitaṃ.</i> <b></b></a></p>
<h3><a data-uid="pli-tv-pvr3:67.1"><i>2.8. Addhānasamuṭṭhāna</i> <b></b></a></h3>
<blockquote class="gatha">
<p><a data-uid="pli-tv-pvr3:68.1" data-ref="sc56"><i>Addhānanāvaṃ paṇītaṃ,</i> <b></b></a><br>
<a data-uid="pli-tv-pvr3:68.2"><i>mātugāmena saṃhare;</i> <b></b></a><br>
<a data-uid="pli-tv-pvr3:68.3"><i>Dhaññaṃ nimantitā ceva,</i> <b></b></a><br>
<a data-uid="pli-tv-pvr3:68.4"><i>aṭṭha ca pāṭidesanī.</i> <b></b></a></p>
<p><a data-uid="pli-tv-pvr3:69.1" data-ref="sc57"><i>Sikkhā pannarasa ete,</i> <b></b></a><br>
<a data-uid="pli-tv-pvr3:69.2"><i>kāyā na vācā na manā;</i> <b></b></a><br>
<a data-uid="pli-tv-pvr3:69.3"><i>Kāyavācāhi jāyanti,</i> <b></b></a><br>
<a data-uid="pli-tv-pvr3:69.4"><i>na te cittena jāyare.</i> <b></b></a></p>
<p><a data-uid="pli-tv-pvr3:70.1" data-ref="sc58"><i>Kāyacittena jāyanti,</i> <b></b></a><br>
<a data-uid="pli-tv-pvr3:70.2"><i>na te jāyanti vācato;</i> <b></b></a><br>
<a data-uid="pli-tv-pvr3:70.3"><i>Kāyavācāhi cittena,</i> <b></b></a><br>
<a data-uid="pli-tv-pvr3:70.4"><i>samuṭṭhānā catubbidhā;</i> <b></b></a><br>
<a data-uid="pli-tv-pvr3:70.5"><i>Paññattā buddhañāṇena,</i> <b></b></a><br>
<a data-uid="pli-tv-pvr3:70.6" data-var="sahā samā → samā nayā (s1-3)"><i>addhānena sahā samā.</i> <b></b></a></p>
</blockquote>
<p class="endsutta"><a data-uid="pli-tv-pvr3:71.1" data-ref="sc59"><i>Addhānasamuṭṭhānaṃ niṭṭhitaṃ.</i> <b></b></a></p>
<h3><a data-uid="pli-tv-pvr3:72.1"><i>2.9. Theyyasatthasamuṭṭhāna</i> <b></b></a></h3>
<blockquote class="gatha">
<p><a data-uid="pli-tv-pvr3:73.1" data-ref="sc60"><i>Theyyasatthaṃ upassuti,</i> <b></b></a><br>
<a data-uid="pli-tv-pvr3:73.2"><i>sūpaviññāpanena ca;</i> <b></b></a><br>
<a data-uid="pli-tv-pvr3:73.3"><i>Rattichannañca okāsaṃ,</i> <b></b></a><br>
<a data-uid="pli-tv-pvr3:73.4"><i>ete byūhena sattamā.</i> <b></b></a></p>
<p><a data-uid="pli-tv-pvr3:74.1" data-ref="sc61"><i>Kāyacittena jāyanti,</i> <b></b></a><br>
<a data-uid="pli-tv-pvr3:74.2"><i>na te jāyanti vācato;</i> <b></b></a><br>
<a data-uid="pli-tv-pvr3:74.3"><i>Tīhi dvārehi jāyanti,</i> <b></b></a><br>
<a data-uid="pli-tv-pvr3:74.4"><i>dvisamuṭṭhānikā ime;</i> <b></b></a><br>
<a data-uid="pli-tv-pvr3:74.5"><i>Theyyasatthasamuṭṭhānā,</i> <b></b></a><br>
<a data-uid="pli-tv-pvr3:74.6"><i>desitādiccabandhunā.</i> <b></b></a></p>
</blockquote>
<p class="endsutta"><a data-uid="pli-tv-pvr3:75.1" data-ref="sc62"><i>Theyyasatthasamuṭṭhānaṃ niṭṭhitaṃ.</i> <b></b></a></p>
<h3><a data-uid="pli-tv-pvr3:76.1"><i>2.10. Dhammadesanāsamuṭṭhāna</i> <b></b></a></h3>
<blockquote class="gatha">
<p><a data-uid="pli-tv-pvr3:77.1" data-ref="sc63"><i>Chattapāṇissa saddhammaṃ,</i> <b></b></a><br>
<a data-uid="pli-tv-pvr3:77.2"><i>na desenti tathāgatā;</i> <b></b></a><br>
<a data-uid="pli-tv-pvr3:77.3" data-var="Evameva → tatheva (bj, s1-3)"><i>Evameva daṇḍapāṇissa,</i> <b></b></a><br>
<a data-uid="pli-tv-pvr3:77.4"><i>satthaāvudhapāṇinaṃ.</i> <b></b></a></p>
<p><a data-uid="pli-tv-pvr3:78.1" data-ref="sc64"><i>Pādukupāhanā yānaṃ,</i> <b></b></a><br>
<a data-uid="pli-tv-pvr3:78.2"><i>seyyapallatthikāya ca;</i> <b></b></a><br>
<a data-uid="pli-tv-pvr3:78.3"><i>Veṭhitoguṇṭhito ceva,</i> <b></b></a><br>
<a data-uid="pli-tv-pvr3:78.4"><i>ekādasamanūnakā.</i> <b></b></a></p>
<p><a data-uid="pli-tv-pvr3:79.1" data-ref="sc65"><i>Vācācittena jāyanti,</i> <b></b></a><br>
<a data-uid="pli-tv-pvr3:79.2"><i>na te jāyanti kāyato;</i> <b></b></a><br>
<a data-uid="pli-tv-pvr3:79.3"><i>Sabbe ekasamuṭṭhānā,</i> <b></b></a><br>
<a data-uid="pli-tv-pvr3:79.4"><i>samakā dhammadesane.</i> <b></b></a></p>
</blockquote>
<p class="endsutta"><a data-uid="pli-tv-pvr3:80.1" data-ref="sc66" data-var="Dhammadesanāsamuṭṭhānaṃ → dhammadesana ... (bj, s1-3, pts1)"><i>Dhammadesanāsamuṭṭhānaṃ niṭṭhitaṃ.</i> <b></b></a></p>
<h3><a data-uid="pli-tv-pvr3:81.1"><i>2.11. Bhūtārocanasamuṭṭhāna</i> <b></b></a></h3>
<blockquote class="gatha">
<p><a data-uid="pli-tv-pvr3:82.1" data-ref="sc67"><i>Bhūtaṃ kāyena jāyati,</i> <b></b></a><br>
<a data-uid="pli-tv-pvr3:82.2" data-var="na vācā → na vācāya (bj, s1-3, pts1)"><i>na vācā na ca cittato;</i> <b></b></a><br>
<a data-uid="pli-tv-pvr3:82.3"><i>Vācato ca samuṭṭhāti,</i> <b></b></a><br>
<a data-uid="pli-tv-pvr3:82.4"><i>na kāyā na ca cittato.</i> <b></b></a></p>
<p><a data-uid="pli-tv-pvr3:83.1" data-ref="sc68"><i>Kāyavācāya jāyati,</i> <b></b></a><br>
<a data-uid="pli-tv-pvr3:83.2"><i>na tu jāyati cittato;</i> <b></b></a><br>
<a data-uid="pli-tv-pvr3:83.3"><i>Bhūtārocanakā nāma,</i> <b></b></a><br>
<a data-uid="pli-tv-pvr3:83.4"><i>tīhi ṭhānehi jāyati.</i> <b></b></a></p>
</blockquote>
<p class="endsutta"><a data-uid="pli-tv-pvr3:84.1" data-ref="sc69"><i>Bhūtārocanasamuṭṭhānaṃ niṭṭhitaṃ.</i> <b></b></a></p>
<h3><a data-uid="pli-tv-pvr3:85.1"><i>2.12. Corivuṭṭhāpanasamuṭṭhāna</i> <b></b></a></h3>
<blockquote class="gatha">
<p><a data-uid="pli-tv-pvr3:86.1" data-ref="sc70" data-var="Corī → coriṃ (bj)"><i>Corī vācāya cittena,</i> <b></b></a><br>
<a data-uid="pli-tv-pvr3:86.2"><i>na taṃ jāyati kāyato;</i> <b></b></a><br>
<a data-uid="pli-tv-pvr3:86.3"><i>Jāyati tīhi dvārehi,</i> <b></b></a><br>
<a data-uid="pli-tv-pvr3:86.4"><i>corivuṭṭhāpanaṃ idaṃ;</i> <b></b></a><br>
<a data-uid="pli-tv-pvr3:86.5"><i>Akataṃ dvisamuṭṭhānaṃ,</i> <b></b></a><br>
<a data-uid="pli-tv-pvr3:86.6" data-var="bhāsitaṃ → ṭhapitaṃ (s1-3)"><i>dhammarājena bhāsitaṃ.</i> <b></b></a></p>
</blockquote>
<p class="endsutta"><a data-uid="pli-tv-pvr3:87.1" data-ref="sc71"><i>Corivuṭṭhāpanasamuṭṭhānaṃ niṭṭhitaṃ.</i> <b></b></a></p>
<h3><a data-uid="pli-tv-pvr3:88.1"><i>2.13. Ananuññātasamuṭṭhāna</i> <b></b></a></h3>
<blockquote class="gatha">
<p><a data-uid="pli-tv-pvr3:89.1" data-ref="sc72"><i>Ananuññātaṃ vācāya,</i> <b></b></a><br>
<a data-uid="pli-tv-pvr3:89.2"><i>na kāyā na ca cittato;</i> <b></b></a><br>
<a data-uid="pli-tv-pvr3:89.3"><i>Jāyati kāyavācāya,</i> <b></b></a><br>
<a data-uid="pli-tv-pvr3:89.4"><i>na taṃ jāyati cittato.</i> <b></b></a></p>
<p><a data-uid="pli-tv-pvr3:90.1" data-ref="sc73, pts-vp-pli5.90"><i>Jāyati vācācittena,</i> <b></b></a><br>
<a data-uid="pli-tv-pvr3:90.2"><i>na taṃ jāyati kāyato;</i> <b></b></a><br>
<a data-uid="pli-tv-pvr3:90.3"><i>Jāyati tīhi dvārehi,</i> <b></b></a><br>
<a data-uid="pli-tv-pvr3:90.4"><i>akataṃ catuṭhānikaṃ.</i> <b></b></a></p>
</blockquote>
<p class="endsutta"><a data-uid="pli-tv-pvr3:91.1" data-ref="sc74"><i>Ananuññātasamuṭṭhānaṃ niṭṭhitaṃ.</i> <b></b></a></p>
<blockquote class="gatha">
<p><a data-uid="pli-tv-pvr3:92.1" data-ref="sc75"><i>Samuṭṭhānañhi saṅkhepaṃ,</i> <b></b></a><br>
<a data-uid="pli-tv-pvr3:92.2"><i>dasa tīṇi sudesitaṃ;</i> <b></b></a><br>
<a data-uid="pli-tv-pvr3:92.3"><i>Asammohakaraṃ ṭhānaṃ,</i> <b></b></a><br>
<a data-uid="pli-tv-pvr3:92.4"><i>nettidhammānulomikaṃ;</i> <b></b></a><br>
<a data-uid="pli-tv-pvr3:92.5"><i>Dhārayanto imaṃ viññū,</i> <b></b></a><br>
<a data-uid="pli-tv-pvr3:92.6"><i>samuṭṭhāne na muyhatīti.</i> <b></b></a></p>
</blockquote>
<p class="end"><a data-uid="pli-tv-pvr3:93.1" data-ref="sc76"><i>Samuṭṭhānasīsasaṅkhepo niṭṭhito.</i> <b></b></a></p>
</body>
</html>
