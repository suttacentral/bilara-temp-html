<html>
<head>
<title></title>
<meta charset="utf-8">
<link rel="stylesheet" type="text/css" href="../../../../style.css">
</head>
<body>
<header>
<p class="division"><a data-uid="pli-tv-pvr1.8:0.1"><i>Parivāra</i> <b></b></a></p>
<p><a data-uid="pli-tv-pvr1.8:0.2"><i>Bhikkhuvibhaṅga</i> <b></b></a></p>
<p><a data-uid="pli-tv-pvr1.8:0.3"><i>Paṭhamabhāga</i> <b></b></a></p>
<h1><a data-uid="pli-tv-pvr1.8:0.4"><i>8. Samuccayavāra</i> <b></b></a></h1>
</header>
<p><a data-uid="pli-tv-pvr1.8:1.1" data-ref="sc1, pts-vp-pli5.48"><i>Methunaṃ dhammaṃ paṭisevanto kati āpattiyo āpajjati?</i> <b></b></a> <a data-uid="pli-tv-pvr1.8:1.2"><i>Methunaṃ dhammaṃ paṭisevanto tisso āpattiyo āpajjati.</i> <b></b></a> <a data-uid="pli-tv-pvr1.8:1.3" data-var="khāyite → khayite (bj, pts1) | Akkhāyite → akkhayite (bj, pts1)"><i>Akkhāyite sarīre methunaṃ dhammaṃ paṭisevati, āpatti pārājikassa;</i> <b></b></a> <a data-uid="pli-tv-pvr1.8:1.4"><i>yebhuyyena khāyite sarīre methunaṃ dhammaṃ paṭisevati, āpatti thullaccayassa;</i> <b></b></a> <a data-uid="pli-tv-pvr1.8:1.5" data-var="vaṭṭakate → vattakate (bj, pts1); vivaṭakate (s1-3)"><i>vaṭṭakate mukhe acchupantaṃ aṅgajātaṃ paveseti, āpatti dukkaṭassa—</i> <b></b></a> <a data-uid="pli-tv-pvr1.8:1.6"><i>methunaṃ dhammaṃ paṭisevanto imā tisso āpattiyo āpajjati.</i> <b></b></a></p>
<p><a data-uid="pli-tv-pvr1.8:2.1" data-ref="sc2"><i>Tā āpattiyo catunnaṃ vipattīnaṃ kati vipattiyo bhajanti, sattannaṃ āpattikkhandhānaṃ katihi āpattikkhandhehi saṅgahitā, channaṃ āpattisamuṭṭhānānaṃ katihi samuṭṭhānehi samuṭṭhanti, catunnaṃ adhikaraṇānaṃ katamaṃ adhikaraṇaṃ, sattannaṃ samathānaṃ katihi samathehi sammanti?</i> <b></b></a> <a data-uid="pli-tv-pvr1.8:2.2"><i>Tā āpattiyo catunnaṃ vipattīnaṃ dve vipattiyo bhajanti—</i> <b></b></a> <a data-uid="pli-tv-pvr1.8:2.3"><i>siyā sīlavipattiṃ, siyā ācāravipattiṃ.</i> <b></b></a> <a data-uid="pli-tv-pvr1.8:2.4"><i>Sattannaṃ āpattikkhandhānaṃ tīhi āpattikkhandhehi saṅgahitā—</i> <b></b></a> <a data-uid="pli-tv-pvr1.8:2.5"><i>siyā pārājikāpattikkhandhena, siyā thullaccayāpattikkhandhena, siyā dukkaṭāpattikkhandhena.</i> <b></b></a> <a data-uid="pli-tv-pvr1.8:2.6"><i>Channaṃ āpattisamuṭṭhānānaṃ ekena samuṭṭhānena samuṭṭhanti—</i> <b></b></a> <a data-uid="pli-tv-pvr1.8:2.7"><i>kāyato ca cittato ca samuṭṭhanti, na vācato.</i> <b></b></a> <a data-uid="pli-tv-pvr1.8:2.8"><i>Catunnaṃ adhikaraṇānaṃ, āpattādhikaraṇaṃ.</i> <b></b></a> <a data-uid="pli-tv-pvr1.8:2.9"><i>Sattannaṃ samathānaṃ tīhi samathehi sammanti—</i> <b></b></a> <a data-uid="pli-tv-pvr1.8:2.10"><i>siyā sammukhāvinayena ca paṭiññātakaraṇena ca, siyā sammukhāvinayena ca tiṇavatthārakena ca … pe …. #1</i> <b></b></a></p>
<p><a data-uid="pli-tv-pvr1.8:3.1" data-ref="sc3"><i>Anādariyaṃ paṭicca udake uccāraṃ vā passāvaṃ vā kheḷaṃ vā karonto kati āpattiyo āpajjati?</i> <b></b></a> <a data-uid="pli-tv-pvr1.8:3.2"><i>Anādariyaṃ paṭicca udake uccāraṃ vā passāvaṃ vā kheḷaṃ vā karonto ekaṃ āpattiṃ āpajjati.</i> <b></b></a> <a data-uid="pli-tv-pvr1.8:3.3"><i>Dukkaṭaṃ—</i> <b></b></a> <a data-uid="pli-tv-pvr1.8:3.4"><i>anādariyaṃ paṭicca udake uccāraṃ vā passāvaṃ vā kheḷaṃ vā karonto imaṃ ekaṃ āpattiṃ āpajjati.</i> <b></b></a></p>
<p><a data-uid="pli-tv-pvr1.8:4.1" data-ref="sc4"><i>Sā āpatti catunnaṃ vipattīnaṃ kati vipattiyo bhajati, sattannaṃ āpattikkhandhānaṃ katihi āpattikkhandhehi saṅgahitā, channaṃ āpattisamuṭṭhānānaṃ katihi samuṭṭhānehi samuṭṭhāti, catunnaṃ adhikaraṇānaṃ katamaṃ adhikaraṇaṃ, sattannaṃ, samathānaṃ katihi samathehi sammati?</i> <b></b></a> <a data-uid="pli-tv-pvr1.8:4.2"><i>Sā āpatti catunnaṃ vipattīnaṃ ekaṃ vipattiṃ bhajati—</i> <b></b></a> <a data-uid="pli-tv-pvr1.8:4.3"><i>ācāravipattiṃ.</i> <b></b></a> <a data-uid="pli-tv-pvr1.8:4.4"><i>Sattannaṃ āpattikkhandhānaṃ ekena āpattikkhandhena saṅgahitā—</i> <b></b></a> <a data-uid="pli-tv-pvr1.8:4.5"><i>dukkaṭāpattikkhandhena.</i> <b></b></a> <a data-uid="pli-tv-pvr1.8:4.6"><i>Channaṃ āpattisamuṭṭhānānaṃ ekena samuṭṭhānena samuṭṭhāti—</i> <b></b></a> <a data-uid="pli-tv-pvr1.8:4.7"><i>kāyato ca cittato ca samuṭṭhāti, na vācato.</i> <b></b></a> <a data-uid="pli-tv-pvr1.8:4.8"><i>Catunnaṃ adhikaraṇānaṃ, āpattādhikaraṇaṃ.</i> <b></b></a> <a data-uid="pli-tv-pvr1.8:4.9"><i>Sattannaṃ samathānaṃ tīhi samathehi sammati—</i> <b></b></a> <a data-uid="pli-tv-pvr1.8:4.10"><i>siyā sammukhāvinayena ca paṭiññātakaraṇena ca, siyā sammukhāvinayena ca tiṇavatthārakena ca. #2</i> <b></b></a></p>
<p class="endsutta"><a data-uid="pli-tv-pvr1.8:5.1" data-ref="sc5"><i>Samuccayavāro niṭṭhito aṭṭhamo.</i> <b></b></a><br>
<a data-uid="pli-tv-pvr1.8:5.2"><i>Ime aṭṭha vārā sajjhāyamaggena likhitā.</i> <b></b></a></p>
<section class="uddana">
<p><a data-uid="pli-tv-pvr1.8:6.1" data-ref="sc6"><i>Tassuddānaṃ</i> <b></b></a></p>
<blockquote class="gatha">
<p><a data-uid="pli-tv-pvr1.8:7.1" data-ref="sc7"><i>Katthapaññatti kati ca,</i> <b></b></a><br>
<a data-uid="pli-tv-pvr1.8:7.2"><i>Vipattisaṅgahena ca;</i> <b></b></a><br>
<a data-uid="pli-tv-pvr1.8:7.3"><i>Samuṭṭhānādhikaraṇā,</i> <b></b></a><br>
<a data-uid="pli-tv-pvr1.8:7.4"><i>Samatho samuccayena cāti.</i> <b></b></a></p>
</blockquote>
</section>
</body>
</html>