<html>
<head>
<title></title>
<meta charset="utf-8">
<link rel="stylesheet" type="text/css" href="../../../../style.css">
</head>
<body>
<header>
<p class="division"><a data-uid="pli-tv-pvr5:0.1"><i>Parivāra</i> <b></b></a></p>
<h1><a data-uid="pli-tv-pvr5:0.2"><i>Samathabheda</i> <b></b></a></h1>
</header>
<h2><a data-uid="pli-tv-pvr5:0.3"><i>1. Adhikaraṇapariyāyavāra</i> <b></b></a></h2>
<p><a data-uid="pli-tv-pvr5:1.1" data-ref="sc1"><i>Vivādādhikaraṇassa—</i> <b></b></a> <a data-uid="pli-tv-pvr5:1.2"><i>kiṃ pubbaṅgamaṃ?</i> <b></b></a> <a data-uid="pli-tv-pvr5:1.3"><i>Kati ṭhānāni?</i> <b></b></a> <a data-uid="pli-tv-pvr5:1.4"><i>Kati vatthūni?</i> <b></b></a> <a data-uid="pli-tv-pvr5:1.5"><i>Kati bhūmiyo?</i> <b></b></a> <a data-uid="pli-tv-pvr5:1.6"><i>Kati hetū?</i> <b></b></a> <a data-uid="pli-tv-pvr5:1.7"><i>Kati mūlāni?</i> <b></b></a> <a data-uid="pli-tv-pvr5:1.8"><i>Katihākārehi vivadati?</i> <b></b></a> <a data-uid="pli-tv-pvr5:1.9"><i>Vivādādhikaraṇaṃ katihi samathehi sammati? #1</i> <b></b></a></p>
<p><a data-uid="pli-tv-pvr5:2.1" data-ref="sc2"><i>Anuvādādhikaraṇassa—</i> <b></b></a> <a data-uid="pli-tv-pvr5:2.2"><i>kiṃ pubbaṅgamaṃ?</i> <b></b></a> <a data-uid="pli-tv-pvr5:2.3"><i>Kati ṭhānāni?</i> <b></b></a> <a data-uid="pli-tv-pvr5:2.4"><i>Kati vatthūni?</i> <b></b></a> <a data-uid="pli-tv-pvr5:2.5"><i>Kati bhūmiyo?</i> <b></b></a> <a data-uid="pli-tv-pvr5:2.6"><i>Kati hetū?</i> <b></b></a> <a data-uid="pli-tv-pvr5:2.7"><i>Kati mūlāni?</i> <b></b></a> <a data-uid="pli-tv-pvr5:2.8"><i>Katihākārehi anuvadati?</i> <b></b></a> <a data-uid="pli-tv-pvr5:2.9"><i>Anuvādādhikaraṇaṃ katihi samathehi sammati? #2</i> <b></b></a></p>
<p><a data-uid="pli-tv-pvr5:3.1" data-ref="sc3"><i>Āpattādhikaraṇassa—</i> <b></b></a> <a data-uid="pli-tv-pvr5:3.2"><i>kiṃ pubbaṅgamaṃ?</i> <b></b></a> <a data-uid="pli-tv-pvr5:3.3"><i>Kati ṭhānāni?</i> <b></b></a> <a data-uid="pli-tv-pvr5:3.4"><i>Kati vatthūni?</i> <b></b></a> <a data-uid="pli-tv-pvr5:3.5"><i>Kati bhūmiyo?</i> <b></b></a> <a data-uid="pli-tv-pvr5:3.6"><i>Kati hetū?</i> <b></b></a> <a data-uid="pli-tv-pvr5:3.7"><i>Kati mūlāni?</i> <b></b></a> <a data-uid="pli-tv-pvr5:3.8"><i>Katihākārehi āpattiṃ āpajjati?</i> <b></b></a> <a data-uid="pli-tv-pvr5:3.9"><i>Āpattādhikaraṇaṃ katihi samathehi sammati? #3</i> <b></b></a></p>
<p><a data-uid="pli-tv-pvr5:4.1" data-ref="sc4"><i>Kiccādhikaraṇassa—</i> <b></b></a> <a data-uid="pli-tv-pvr5:4.2"><i>kiṃ pubbaṅgamaṃ?</i> <b></b></a> <a data-uid="pli-tv-pvr5:4.3"><i>Kati ṭhānāni?</i> <b></b></a> <a data-uid="pli-tv-pvr5:4.4"><i>Kati vatthūni?</i> <b></b></a> <a data-uid="pli-tv-pvr5:4.5"><i>Kati bhūmiyo?</i> <b></b></a> <a data-uid="pli-tv-pvr5:4.6"><i>Kati hetū?</i> <b></b></a> <a data-uid="pli-tv-pvr5:4.7"><i>Kati mūlāni?</i> <b></b></a> <a data-uid="pli-tv-pvr5:4.8"><i>Katihākārehi kiccaṃ jāyati?</i> <b></b></a> <a data-uid="pli-tv-pvr5:4.9"><i>Kiccādhikaraṇaṃ katihi samathehi sammati? #4</i> <b></b></a></p>
<p><a data-uid="pli-tv-pvr5:5.1" data-ref="sc5, pts-vp-pli5.102"><i>Vivādādhikaraṇassa kiṃ pubbaṅgamanti?</i> <b></b></a> <a data-uid="pli-tv-pvr5:5.2"><i>Lobho pubbaṅgamo, doso pubbaṅgamo, moho pubbaṅgamo, alobho pubbaṅgamo, adoso pubbaṅgamo, amoho pubbaṅgamo.</i> <b></b></a> <a data-uid="pli-tv-pvr5:5.3"><i>Kati ṭhānānīti?</i> <b></b></a> <a data-uid="pli-tv-pvr5:5.4"><i>Aṭṭhārasa bhedakaravatthūni ṭhānāni.</i> <b></b></a> <a data-uid="pli-tv-pvr5:5.5"><i>Kati vatthūnīti?</i> <b></b></a> <a data-uid="pli-tv-pvr5:5.6"><i>Aṭṭhārasa bhedakaravatthūni.</i> <b></b></a> <a data-uid="pli-tv-pvr5:5.7"><i>Kati bhūmiyoti?</i> <b></b></a> <a data-uid="pli-tv-pvr5:5.8"><i>Aṭṭhārasa bhedakaravatthūni bhūmiyo.</i> <b></b></a> <a data-uid="pli-tv-pvr5:5.9"><i>Kati hetūti?</i> <b></b></a> <a data-uid="pli-tv-pvr5:5.10"><i>Nava hetū—</i> <b></b></a> <a data-uid="pli-tv-pvr5:5.11"><i>tayo kusalahetū, tayo akusalahetū, tayo abyākatahetū.</i> <b></b></a> <a data-uid="pli-tv-pvr5:5.12"><i>Kati mūlānīti?</i> <b></b></a> <a data-uid="pli-tv-pvr5:5.13"><i>Dvādasa mūlāni.</i> <b></b></a> <a data-uid="pli-tv-pvr5:5.14"><i>Katihākārehi vivadatīti?</i> <b></b></a> <a data-uid="pli-tv-pvr5:5.15"><i>Dvīhākārehi vivadati—</i> <b></b></a> <a data-uid="pli-tv-pvr5:5.16"><i>dhammadiṭṭhi vā adhammadiṭṭhi vā.</i> <b></b></a> <a data-uid="pli-tv-pvr5:5.17"><i>Vivādādhikaraṇaṃ katihi samathehi sammatīti?</i> <b></b></a> <a data-uid="pli-tv-pvr5:5.18"><i>Vivādādhikaraṇaṃ dvīhi samathehi sammati—</i> <b></b></a> <a data-uid="pli-tv-pvr5:5.19"><i>sammukhāvinayena ca yebhuyyasikāya ca. #1</i> <b></b></a></p>
<p><a data-uid="pli-tv-pvr5:6.1" data-ref="sc6"><i>Anuvādādhikaraṇassa kiṃ pubbaṅgamanti?</i> <b></b></a> <a data-uid="pli-tv-pvr5:6.2"><i>Lobho pubbaṅgamo, doso pubbaṅgamo, moho pubbaṅgamo, alobho pubbaṅgamo, adoso pubbaṅgamo, amoho pubbaṅgamo.</i> <b></b></a> <a data-uid="pli-tv-pvr5:6.3"><i>Kati ṭhānānīti?</i> <b></b></a> <a data-uid="pli-tv-pvr5:6.4"><i>Catasso vipattiyo ṭhānāni.</i> <b></b></a> <a data-uid="pli-tv-pvr5:6.5"><i>Kati vatthūnīti?</i> <b></b></a> <a data-uid="pli-tv-pvr5:6.6"><i>Catasso vipattiyo vatthūni.</i> <b></b></a> <a data-uid="pli-tv-pvr5:6.7"><i>Kati bhūmiyoti?</i> <b></b></a> <a data-uid="pli-tv-pvr5:6.8"><i>Catasso vipattiyo bhūmiyo.</i> <b></b></a> <a data-uid="pli-tv-pvr5:6.9"><i>Kati hetūti?</i> <b></b></a> <a data-uid="pli-tv-pvr5:6.10"><i>Nava hetū—</i> <b></b></a> <a data-uid="pli-tv-pvr5:6.11"><i>tayo kusalahetū, tayo akusalahetū, tayo abyākatahetū.</i> <b></b></a> <a data-uid="pli-tv-pvr5:6.12"><i>Kati mūlānīti?</i> <b></b></a> <a data-uid="pli-tv-pvr5:6.13"><i>Cuddasa mūlāni.</i> <b></b></a> <a data-uid="pli-tv-pvr5:6.14"><i>Katihākārehi anuvadatīti?</i> <b></b></a> <a data-uid="pli-tv-pvr5:6.15"><i>Dvīhākārehi anuvadati—</i> <b></b></a> <a data-uid="pli-tv-pvr5:6.16"><i>vatthuto vā āpattito vā.</i> <b></b></a> <a data-uid="pli-tv-pvr5:6.17"><i>Anuvādādhikaraṇaṃ katihi samathehi sammatīti?</i> <b></b></a> <a data-uid="pli-tv-pvr5:6.18"><i>Anuvādādhikaraṇaṃ catūhi samathehi sammati—</i> <b></b></a> <a data-uid="pli-tv-pvr5:6.19"><i>sammukhāvinayena ca sativinayena ca amūḷhavinayena ca tassapāpiyasikāya ca. #2</i> <b></b></a></p>
<p><a data-uid="pli-tv-pvr5:7.1" data-ref="sc7"><i>Āpattādhikaraṇassa kiṃ pubbaṅgamanti?</i> <b></b></a> <a data-uid="pli-tv-pvr5:7.2"><i>Lobho pubbaṅgamo, doso pubbaṅgamo, moho pubbaṅgamo, alobho pubbaṅgamo, adoso pubbaṅgamo, amoho pubbaṅgamo.</i> <b></b></a> <a data-uid="pli-tv-pvr5:7.3"><i>Kati ṭhānānīti?</i> <b></b></a> <a data-uid="pli-tv-pvr5:7.4"><i>Satta āpattikkhandhā ṭhānāni.</i> <b></b></a> <a data-uid="pli-tv-pvr5:7.5"><i>Kati vatthūnīti?</i> <b></b></a> <a data-uid="pli-tv-pvr5:7.6"><i>Satta āpattikkhandhā vatthūni.</i> <b></b></a> <a data-uid="pli-tv-pvr5:7.7"><i>Kati bhūmiyoti?</i> <b></b></a> <a data-uid="pli-tv-pvr5:7.8"><i>Satta āpattikkhandhā bhūmiyo.</i> <b></b></a> <a data-uid="pli-tv-pvr5:7.9"><i>Kati hetūti?</i> <b></b></a> <a data-uid="pli-tv-pvr5:7.10" data-var="Cha hetū → tayo kusalahetū (bj, s1-3); kati hetūti nava hetū (pts1)"><i>Cha hetū—</i> <b></b></a> <a data-uid="pli-tv-pvr5:7.11"><i>tayo akusalahetū, tayo abyākatahetū.</i> <b></b></a> <a data-uid="pli-tv-pvr5:7.12"><i>Kati mūlānīti?</i> <b></b></a> <a data-uid="pli-tv-pvr5:7.13"><i>Cha āpattisamuṭṭhānāni mūlāni.</i> <b></b></a> <a data-uid="pli-tv-pvr5:7.14"><i>Katihākārehi āpattiṃ āpajjatīti?</i> <b></b></a> <a data-uid="pli-tv-pvr5:7.15"><i>Chahākārehi āpattiṃ āpajjati—</i> <b></b></a> <a data-uid="pli-tv-pvr5:7.16"><i>alajjitā, aññāṇatā, kukkuccapakatatā, akappiye kappiyasaññitā, kappiye akappiyasaññitā, satisammosā.</i> <b></b></a> <a data-uid="pli-tv-pvr5:7.17"><i>Āpattādhikaraṇaṃ katihi samathehi sammatīti?</i> <b></b></a> <a data-uid="pli-tv-pvr5:7.18"><i>Āpattādhikaraṇaṃ tīhi samathehi sammati—</i> <b></b></a> <a data-uid="pli-tv-pvr5:7.19"><i>sammukhāvinayena ca paṭiññātakaraṇena ca, sammukhāvinayena ca tiṇavatthārakena ca. #3</i> <b></b></a></p>
<p><a data-uid="pli-tv-pvr5:8.1" data-ref="sc8"><i>Kiccādhikaraṇassa kiṃ pubbaṅgamanti?</i> <b></b></a> <a data-uid="pli-tv-pvr5:8.2"><i>Lobho pubbaṅgamo, doso pubbaṅgamo, moho pubbaṅgamo, alobho pubbaṅgamo, adoso pubbaṅgamo, amoho pubbaṅgamo.</i> <b></b></a> <a data-uid="pli-tv-pvr5:8.3"><i>Kati ṭhānānīti?</i> <b></b></a> <a data-uid="pli-tv-pvr5:8.4"><i>Cattāri kammāni ṭhānāni.</i> <b></b></a> <a data-uid="pli-tv-pvr5:8.5"><i>Kati vatthūnīti?</i> <b></b></a> <a data-uid="pli-tv-pvr5:8.6"><i>Cattāri kammāni vatthūni.</i> <b></b></a> <a data-uid="pli-tv-pvr5:8.7"><i>Kati bhūmiyoti?</i> <b></b></a> <a data-uid="pli-tv-pvr5:8.8"><i>Cattāri kammāni bhūmiyo.</i> <b></b></a> <a data-uid="pli-tv-pvr5:8.9"><i>Kati hetūti?</i> <b></b></a> <a data-uid="pli-tv-pvr5:8.10"><i>Nava hetū—</i> <b></b></a> <a data-uid="pli-tv-pvr5:8.11"><i>tayo kusalahetū, tayo akusalahetū, tayo abyākatahetū.</i> <b></b></a> <a data-uid="pli-tv-pvr5:8.12"><i>Kati mūlānīti?</i> <b></b></a> <a data-uid="pli-tv-pvr5:8.13"><i>Ekaṃ mūlaṃ—</i> <b></b></a> <a data-uid="pli-tv-pvr5:8.14"><i>saṃgho.</i> <b></b></a> <a data-uid="pli-tv-pvr5:8.15"><i>Katihākārehi kiccaṃ jāyatīti?</i> <b></b></a> <a data-uid="pli-tv-pvr5:8.16"><i>Dvīhākārehi kiccaṃ jāyati—</i> <b></b></a> <a data-uid="pli-tv-pvr5:8.17"><i>ñattito vā apalokanato vā.</i> <b></b></a> <a data-uid="pli-tv-pvr5:8.18"><i>Kiccādhikaraṇaṃ katihi samathehi sammatīti?</i> <b></b></a> <a data-uid="pli-tv-pvr5:8.19"><i>Kiccādhikaraṇaṃ ekena samathena sammati—</i> <b></b></a> <a data-uid="pli-tv-pvr5:8.20"><i>sammukhāvinayena. #4</i> <b></b></a></p>
<p><a data-uid="pli-tv-pvr5:9.1" data-ref="sc9, pts-vp-pli5.103"><i>Kati samathā?</i> <b></b></a> <a data-uid="pli-tv-pvr5:9.2"><i>Satta samathā.</i> <b></b></a> <a data-uid="pli-tv-pvr5:9.3"><i>Sammukhāvinayo, sativinayo, amūḷhavinayo, paṭiññātakaraṇaṃ, yebhuyyasikā, tassapāpiyasikā, tiṇavatthārako—</i> <b></b></a> <a data-uid="pli-tv-pvr5:9.4"><i>ime satta samathā.</i> <b></b></a></p>
<p><a data-uid="pli-tv-pvr5:10.1" data-ref="sc10"><i>Siyā ime satta samathā dasa samathā honti, dasa samathā satta samathā honti vatthuvasena pariyāyena?</i> <b></b></a> <a data-uid="pli-tv-pvr5:10.2"><i>Siyāti.</i> <b></b></a></p>
<p><a data-uid="pli-tv-pvr5:11.1" data-ref="sc11"><i>Kathañca siyā?</i> <b></b></a> <a data-uid="pli-tv-pvr5:11.2"><i>Vivādādhikaraṇassa dve samathā, anuvādādhikaraṇassa cattāro samathā, āpattādhikaraṇassa tayo samathā, kiccādhikaraṇassa eko samatho.</i> <b></b></a> <a data-uid="pli-tv-pvr5:11.3"><i>Evaṃ ime satta samathā dasa samathā honti, dasa samathā satta samathā honti vatthuvasena pariyāyena.</i> <b></b></a></p>
<p class="endsutta"><a data-uid="pli-tv-pvr5:12.1" data-ref="sc12"><i>Pariyāyavāro niṭṭhito chaṭṭho.</i> <b></b></a></p>
<h2><a data-uid="pli-tv-pvr5:12.2"><i>2. Sādhāraṇavāra</i> <b></b></a></h2>
<p><a data-uid="pli-tv-pvr5:13.1" data-ref="sc13"><i>Kati samathā vivādādhikaraṇassa sādhāraṇā?</i> <b></b></a> <a data-uid="pli-tv-pvr5:13.2"><i>Kati samathā vivādādhikaraṇassa asādhāraṇā?</i> <b></b></a> <a data-uid="pli-tv-pvr5:13.3"><i>Kati samathā anuvādādhikaraṇassa sādhāraṇā?</i> <b></b></a> <a data-uid="pli-tv-pvr5:13.4"><i>Kati samathā anuvādādhikaraṇassa asādhāraṇā?</i> <b></b></a> <a data-uid="pli-tv-pvr5:13.5"><i>Kati samathā āpattādhikaraṇassa sādhāraṇā?</i> <b></b></a> <a data-uid="pli-tv-pvr5:13.6"><i>Kati samathā āpattādhikaraṇassa asādhāraṇā?</i> <b></b></a> <a data-uid="pli-tv-pvr5:13.7"><i>Kati samathā kiccādhikaraṇassa sādhāraṇā?</i> <b></b></a> <a data-uid="pli-tv-pvr5:13.8"><i>Kati samathā kiccādhikaraṇassa asādhāraṇā?</i> <b></b></a></p>
<p><a data-uid="pli-tv-pvr5:14.1" data-ref="sc14"><i>Dve samathā vivādādhikaraṇassa sādhāraṇā—</i> <b></b></a> <a data-uid="pli-tv-pvr5:14.2"><i>sammukhāvinayo, yebhuyyasikā.</i> <b></b></a> <a data-uid="pli-tv-pvr5:14.3"><i>Pañca samathā vivādādhikaraṇassa asādhāraṇā—</i> <b></b></a> <a data-uid="pli-tv-pvr5:14.4"><i>sativinayo, amūḷhavinayo, paṭiññātakaraṇaṃ, tassapāpiyasikā, tiṇavatthārako. #1</i> <b></b></a></p>
<p><a data-uid="pli-tv-pvr5:15.1" data-ref="sc15"><i>Cattāro samathā anuvādādhikaraṇassa sādhāraṇā—</i> <b></b></a> <a data-uid="pli-tv-pvr5:15.2"><i>sammukhāvinayo;</i> <b></b></a> <a data-uid="pli-tv-pvr5:15.3"><i>sativinayo, amūḷhavinayo, tassapāpiyasikā.</i> <b></b></a> <a data-uid="pli-tv-pvr5:15.4"><i>Tayo samathā anuvādādhikaraṇassa asādhāraṇā—</i> <b></b></a> <a data-uid="pli-tv-pvr5:15.5"><i>yebhuyyasikā, paṭiññātakaraṇaṃ, tiṇavatthārako. #2</i> <b></b></a></p>
<p><a data-uid="pli-tv-pvr5:16.1" data-ref="sc16"><i>Tayo samathā āpattādhikaraṇassa sādhāraṇā—</i> <b></b></a> <a data-uid="pli-tv-pvr5:16.2"><i>sammukhāvinayo, paṭiññātakaraṇaṃ, tiṇavatthārako.</i> <b></b></a> <a data-uid="pli-tv-pvr5:16.3"><i>Cattāro samathā āpattādhikaraṇassa asādhāraṇā—</i> <b></b></a> <a data-uid="pli-tv-pvr5:16.4"><i>yebhuyyasikā, sativinayo, amūḷhavinayo, tassapāpiyasikā. #3</i> <b></b></a></p>
<p><a data-uid="pli-tv-pvr5:17.1" data-ref="sc17"><i>Eko samatho kiccādhikaraṇassa sādhāraṇo—</i> <b></b></a> <a data-uid="pli-tv-pvr5:17.2"><i>sammukhāvinayo.</i> <b></b></a> <a data-uid="pli-tv-pvr5:17.3"><i>Cha samathā kiccādhikaraṇassa asādhāraṇā—</i> <b></b></a> <a data-uid="pli-tv-pvr5:17.4"><i>yebhuyyasikā, sativinayo, amūḷhavinayo, paṭiññātakaraṇaṃ, tassapāpiyasikā, tiṇavatthārako. #4</i> <b></b></a></p>
<p class="endsutta"><a data-uid="pli-tv-pvr5:18.1" data-ref="sc18"><i>Sādhāraṇavāro niṭṭhito sattamo.</i> <b></b></a></p>
<h2><a data-uid="pli-tv-pvr5:18.2"><i>3. Tabbhāgiyavāra</i> <b></b></a></h2>
<p><a data-uid="pli-tv-pvr5:19.1" data-ref="sc19"><i>Kati samathā vivādādhikaraṇassa tabbhāgiyā?</i> <b></b></a> <a data-uid="pli-tv-pvr5:19.2"><i>Kati samathā vivādādhikaraṇassa aññabhāgiyā?</i> <b></b></a> <a data-uid="pli-tv-pvr5:19.3"><i>Kati samathā anuvādādhikaraṇassa tabbhāgiyā?</i> <b></b></a> <a data-uid="pli-tv-pvr5:19.4"><i>Kati samathā anuvādādhikaraṇassa aññabhāgiyā?</i> <b></b></a> <a data-uid="pli-tv-pvr5:19.5"><i>Kati samathā āpattādhikaraṇassa tabbhāgiyā?</i> <b></b></a> <a data-uid="pli-tv-pvr5:19.6"><i>Kati samathā āpattādhikaraṇassa aññabhāgiyā?</i> <b></b></a> <a data-uid="pli-tv-pvr5:19.7"><i>Kati samathā kiccādhikaraṇassa tabbhāgiyā?</i> <b></b></a> <a data-uid="pli-tv-pvr5:19.8"><i>Kati samathā kiccādhikaraṇassa aññabhāgiyā?</i> <b></b></a></p>
<p><a data-uid="pli-tv-pvr5:20.1" data-ref="sc20, pts-vp-pli5.104"><i>Dve samathā vivādādhikaraṇassa tabbhāgiyā—</i> <b></b></a> <a data-uid="pli-tv-pvr5:20.2"><i>sammukhāvinayo, yebhuyyasikā.</i> <b></b></a> <a data-uid="pli-tv-pvr5:20.3"><i>Pañca samathā vivādādhikaraṇassa aññabhāgiyā—</i> <b></b></a> <a data-uid="pli-tv-pvr5:20.4"><i>sativinayo, amūḷhavinayo, paṭiññātakaraṇaṃ, tassapāpiyasikā, tiṇavatthārako. #1</i> <b></b></a></p>
<p><a data-uid="pli-tv-pvr5:21.1" data-ref="sc21"><i>Cattāro samathā anuvādādhikaraṇassa tabbhāgiyā—</i> <b></b></a> <a data-uid="pli-tv-pvr5:21.2"><i>sammukhāvinayo, sativinayo, amūḷhavinayo, tassapāpiyasikā.</i> <b></b></a> <a data-uid="pli-tv-pvr5:21.3"><i>Tayo samathā anuvādādhikaraṇassa aññabhāgiyā—</i> <b></b></a> <a data-uid="pli-tv-pvr5:21.4"><i>yebhuyyasikā, paṭiññātakaraṇaṃ, tiṇavatthārako. #2</i> <b></b></a></p>
<p><a data-uid="pli-tv-pvr5:22.1" data-ref="sc22"><i>Tayo samathā āpattādhikaraṇassa tabbhāgiyā—</i> <b></b></a> <a data-uid="pli-tv-pvr5:22.2"><i>sammukhāvinayo, paṭiññātakaraṇaṃ, tiṇavatthārako.</i> <b></b></a> <a data-uid="pli-tv-pvr5:22.3"><i>Cattāro samathā āpattādhikaraṇassa aññabhāgiyā—</i> <b></b></a> <a data-uid="pli-tv-pvr5:22.4"><i>yebhuyyasikā, sativinayo, amūḷhavinayo, tassapāpiyasikā. #3</i> <b></b></a></p>
<p><a data-uid="pli-tv-pvr5:23.1" data-ref="sc23"><i>Eko samatho kiccādhikaraṇassa tabbhāgiyo—</i> <b></b></a> <a data-uid="pli-tv-pvr5:23.2"><i>sammukhāvinayo.</i> <b></b></a> <a data-uid="pli-tv-pvr5:23.3"><i>Cha samathā kiccādhikaraṇassa aññabhāgiyā—</i> <b></b></a> <a data-uid="pli-tv-pvr5:23.4"><i>yebhuyyasikā, sativinayo, amūḷhavinayo, paṭiññātakaraṇaṃ, tassapāpiyasikā, tiṇavatthārako. #4</i> <b></b></a></p>
<p class="endsutta"><a data-uid="pli-tv-pvr5:24.1" data-ref="sc24"><i>Tabbhāgiyavāro niṭṭhito aṭṭhamo.</i> <b></b></a></p>
<h2><a data-uid="pli-tv-pvr5:24.2"><i>4. Samathāsamathassasādhāraṇavāra</i> <b></b></a></h2>
<p><a data-uid="pli-tv-pvr5:25.1" data-ref="sc25"><i>Samathā samathassa sādhāraṇā, samathā samathassa asādhāraṇā.</i> <b></b></a> <a data-uid="pli-tv-pvr5:25.2"><i>Siyā samathā samathassa sādhāraṇā, siyā samathā samathassa asādhāraṇā.</i> <b></b></a></p>
<p><a data-uid="pli-tv-pvr5:26.1" data-ref="sc26"><i>Kathaṃ siyā samathā samathassa sādhāraṇā?</i> <b></b></a> <a data-uid="pli-tv-pvr5:26.2"><i>Kathaṃ siyā samathā samathassa asādhāraṇā?</i> <b></b></a> <a data-uid="pli-tv-pvr5:26.3"><i>Yebhuyyasikā sammukhāvinayassa sādhāraṇā, sativinayassa amūḷhavinayassa paṭiññātakaraṇassa tassapāpiyasikāya tiṇavatthārakassa asādhāraṇā. #1</i> <b></b></a></p>
<p><a data-uid="pli-tv-pvr5:27.1" data-ref="sc27"><i>Sativinayo sammukhāvinayassa sādhāraṇo, amūḷhavinayassa paṭiññātakaraṇassa tassapāpiyasikāya tiṇavatthārakassa yebhuyyasikāya asādhāraṇo. #2</i> <b></b></a></p>
<p><a data-uid="pli-tv-pvr5:28.1" data-ref="sc28"><i>Amūḷhavinayo sammukhāvinayassa sādhāraṇo, paṭiññātakaraṇassa tassapāpiyasikāya tiṇavatthārakassa yebhuyyasikāya sativinayassa asādhāraṇo. #3</i> <b></b></a></p>
<p><a data-uid="pli-tv-pvr5:29.1" data-ref="sc29"><i>Paṭiññātakaraṇaṃ sammukhāvinayassa sādhāraṇaṃ, tassapāpiyasikāya tiṇavatthārakassa yebhuyyasikāya sativinayassa amūḷhavinayassa asādhāraṇaṃ. #4</i> <b></b></a></p>
<p><a data-uid="pli-tv-pvr5:30.1" data-ref="sc30"><i>Tassapāpiyasikā sammukhāvinayassa sādhāraṇā, tiṇavatthārakassa yebhuyyasikāya sativinayassa amūḷhavinayassa paṭiññātakaraṇassa asādhāraṇā. #5</i> <b></b></a></p>
<p><a data-uid="pli-tv-pvr5:31.1" data-ref="sc31"><i>Tiṇavatthārako sammukhāvinayassa sādhāraṇo, yebhuyyasikāya sativinayassa amūḷhavinayassa paṭiññātakaraṇassa tassapāpiyasikāya asādhāraṇo. #6</i> <b></b></a></p>
<p><a data-uid="pli-tv-pvr5:32.1" data-ref="sc32"><i>Evaṃ siyā samathā samathassa sādhāraṇā;</i> <b></b></a> <a data-uid="pli-tv-pvr5:32.2"><i>evaṃ siyā samathā samathassa asādhāraṇā.</i> <b></b></a></p>
<p class="endsutta"><a data-uid="pli-tv-pvr5:33.1" data-ref="sc33"><i>Samathā samathassa sādhāraṇavāro niṭṭhito navamo.</i> <b></b></a></p>
<h2><a data-uid="pli-tv-pvr5:33.2"><i>5. Samathāsamathassatabbhāgiyavāra</i> <b></b></a></h2>
<p><a data-uid="pli-tv-pvr5:34.1" data-ref="sc34"><i>Samathā samathassa tabbhāgiyā, samathā samathassa aññabhāgiyā.</i> <b></b></a> <a data-uid="pli-tv-pvr5:34.2"><i>Siyā samathā samathassa tabbhāgiyā, siyā samathā samathassa aññabhāgiyā.</i> <b></b></a></p>
<p><a data-uid="pli-tv-pvr5:35.1" data-ref="sc35"><i>Kathaṃ siyā samathā samathassa tabbhāgiyā?</i> <b></b></a> <a data-uid="pli-tv-pvr5:35.2"><i>Kathaṃ siyā samathā samathassa aññabhāgiyā?</i> <b></b></a> <a data-uid="pli-tv-pvr5:35.3"><i>Yebhuyyasikā sammukhāvinayassa tabbhāgiyā, sativinayassa amūḷhavinayassa paṭiññātakaraṇassa tassapāpiyasikāya tiṇavatthārakassa aññabhāgiyā. #1</i> <b></b></a></p>
<p><a data-uid="pli-tv-pvr5:36.1" data-ref="sc36"><i>Sativinayo sammukhāvinayassa tabbhāgiyo, amūḷhavinayassa paṭiññātakaraṇassa tassapāpiyasikāya tiṇavatthārakassa yebhuyyasikāya aññabhāgiyo. #2</i> <b></b></a></p>
<p><a data-uid="pli-tv-pvr5:37.1" data-ref="sc37"><i>Amūḷhavinayo sammukhāvinayassa tabbhāgiyo, paṭiññātakaraṇassa tassapāpiyasikāya tiṇavatthārakassa yebhuyyasikāya sativinayassa aññabhāgiyo. #3</i> <b></b></a></p>
<p><a data-uid="pli-tv-pvr5:38.1" data-ref="sc38"><i>Paṭiññātakaraṇaṃ sammukhāvinayassa tabbhāgiyaṃ, tassapāpiyasikāya tiṇavatthārakassa yebhuyyasikāya sativinayassa amūḷhavinayassa aññabhāgiyaṃ. #4</i> <b></b></a></p>
<p><a data-uid="pli-tv-pvr5:39.1" data-ref="sc39"><i>Tassapāpiyasikā sammukhāvinayassa tabbhāgiyā, tiṇavatthārakassa yebhuyyasikāya sativinayassa amūḷhavinayassa paṭiññātakaraṇassa aññabhāgiyā. #5</i> <b></b></a></p>
<p><a data-uid="pli-tv-pvr5:40.1" data-ref="sc40"><i>Tiṇavatthārako sammukhāvinayassa tabbhāgiyo, yebhuyyasikāya sativinayassa amūḷhavinayassa paṭiññātakaraṇassa tassapāpiyasikāya aññabhāgiyo. #6</i> <b></b></a></p>
<p><a data-uid="pli-tv-pvr5:41.1" data-ref="sc41"><i>Evaṃ siyā samathā samathassa tabbhāgiyā, evaṃ siyā samathā samathassa aññabhāgiyā.</i> <b></b></a></p>
<p class="endsutta"><a data-uid="pli-tv-pvr5:42.1" data-ref="sc42"><i>Samathā samathassa tabbhāgiyavāro niṭṭhito dasamo.</i> <b></b></a></p>
<h2><a data-uid="pli-tv-pvr5:42.2"><i>6. Samathasammukhāvinayavāra</i> <b></b></a></h2>
<p><a data-uid="pli-tv-pvr5:43.1" data-ref="sc43, pts-vp-pli5.105"><i>Samatho sammukhāvinayo, sammukhāvinayo samatho?</i> <b></b></a> <a data-uid="pli-tv-pvr5:43.2"><i>Samatho yebhuyyasikā, yebhuyyasikā samatho?</i> <b></b></a> <a data-uid="pli-tv-pvr5:43.3"><i>Samatho sativinayo, sativinayo samatho?</i> <b></b></a> <a data-uid="pli-tv-pvr5:43.4"><i>Samatho amūḷhavinayo, amūḷhavinayo samatho?</i> <b></b></a> <a data-uid="pli-tv-pvr5:43.5"><i>Samatho paṭiññātakaraṇaṃ, paṭiññātakaraṇaṃ samatho?</i> <b></b></a> <a data-uid="pli-tv-pvr5:43.6"><i>Samatho tassapāpiyasikā, tassapāpiyasikā samatho?</i> <b></b></a> <a data-uid="pli-tv-pvr5:43.7"><i>Samatho tiṇavatthārako, tiṇavatthārako samatho?</i> <b></b></a></p>
<p><a data-uid="pli-tv-pvr5:44.1" data-ref="sc44"><i>Yebhuyyasikā sativinayo amūḷhavinayo paṭiññātakaraṇaṃ tassapāpiyasikā tiṇavatthārako—</i> <b></b></a> <a data-uid="pli-tv-pvr5:44.2"><i>ime samathā samathā, no sammukhāvinayo.</i> <b></b></a> <a data-uid="pli-tv-pvr5:44.3"><i>Sammukhāvinayo samatho ceva sammukhāvinayo ca. #1</i> <b></b></a></p>
<p><a data-uid="pli-tv-pvr5:45.1" data-ref="sc45"><i>Sativinayo amūḷhavinayo paṭiññātakaraṇaṃ tassapāpiyasikā tiṇavatthārako sammukhāvinayo—</i> <b></b></a> <a data-uid="pli-tv-pvr5:45.2"><i>ime samathā samathā, no yebhuyyasikā.</i> <b></b></a> <a data-uid="pli-tv-pvr5:45.3"><i>Yebhuyyasikā samatho ceva yebhuyyasikā ca. #2</i> <b></b></a></p>
<p><a data-uid="pli-tv-pvr5:46.1" data-ref="sc46"><i>Amūḷhavinayo paṭiññātakaraṇaṃ tassapāpiyasikā tiṇavatthārako sammukhāvinayo yebhuyyasikā—</i> <b></b></a> <a data-uid="pli-tv-pvr5:46.2"><i>ime samathā samathā, no sativinayo.</i> <b></b></a> <a data-uid="pli-tv-pvr5:46.3"><i>Sativinayo samatho ceva sativinayo ca. #3</i> <b></b></a></p>
<p><a data-uid="pli-tv-pvr5:47.1" data-ref="sc47"><i>Paṭiññātakaraṇaṃ tassapāpiyasikā tiṇavatthārako sammukhāvinayo yebhuyyasikā sativinayo—</i> <b></b></a> <a data-uid="pli-tv-pvr5:47.2"><i>ime samathā samathā, no amūḷhavinayo.</i> <b></b></a> <a data-uid="pli-tv-pvr5:47.3"><i>Amūḷhavinayo samatho ceva amūḷhavinayo ca. #4</i> <b></b></a></p>
<p><a data-uid="pli-tv-pvr5:48.1" data-ref="sc48"><i>Tassapāpiyasikā tiṇavatthārako sammukhāvinayo yebhuyyasikā sativinayo amūḷhavinayo—</i> <b></b></a> <a data-uid="pli-tv-pvr5:48.2"><i>ime samathā samathā, no paṭiññātakaraṇaṃ.</i> <b></b></a> <a data-uid="pli-tv-pvr5:48.3"><i>Paṭiññātakaraṇaṃ samatho ceva paṭiññātakaraṇañca. #5</i> <b></b></a></p>
<p><a data-uid="pli-tv-pvr5:49.1" data-ref="sc49"><i>Tiṇavatthārako sammukhāvinayo yebhuyyasikā sativinayo amūḷhavinayo paṭiññātakaraṇaṃ—</i> <b></b></a> <a data-uid="pli-tv-pvr5:49.2"><i>ime samathā samathā, no tassapāpiyasikā.</i> <b></b></a> <a data-uid="pli-tv-pvr5:49.3"><i>Tassapāpiyasikā samatho ceva tassapāpiyasikā ca. #6</i> <b></b></a></p>
<p><a data-uid="pli-tv-pvr5:50.1" data-ref="sc50"><i>Sammukhāvinayo yebhuyyasikā sativinayo amūḷhavinayo paṭiññātakaraṇaṃ tassapāpiyasikā—</i> <b></b></a> <a data-uid="pli-tv-pvr5:50.2"><i>ime samathā samathā, no tiṇavatthārako.</i> <b></b></a> <a data-uid="pli-tv-pvr5:50.3"><i>Tiṇavatthārako samatho ceva tiṇavatthārako ca. #7</i> <b></b></a></p>
<p class="endsutta"><a data-uid="pli-tv-pvr5:51.1" data-ref="sc51"><i>Samathasammukhāvinayavāro niṭṭhito ekādasamo.</i> <b></b></a></p>
<h2><a data-uid="pli-tv-pvr5:51.2"><i>7. Vinayavāra</i> <b></b></a></h2>
<p><a data-uid="pli-tv-pvr5:52.1" data-ref="sc52"><i>Vinayo sammukhāvinayo, sammukhāvinayo vinayo?</i> <b></b></a> <a data-uid="pli-tv-pvr5:52.2"><i>Vinayo yebhuyyasikā, yebhuyyasikā vinayo?</i> <b></b></a> <a data-uid="pli-tv-pvr5:52.3"><i>Vinayo sativinayo, sativinayo vinayo?</i> <b></b></a> <a data-uid="pli-tv-pvr5:52.4"><i>Vinayo amūḷhavinayo, amūḷhavinayo vinayo?</i> <b></b></a> <a data-uid="pli-tv-pvr5:52.5"><i>Vinayo paṭiññātakaraṇaṃ, paṭiññātakaraṇaṃ vinayo?</i> <b></b></a> <a data-uid="pli-tv-pvr5:52.6"><i>Vinayo tassapāpiyasikā, tassapāpiyasikā vinayo?</i> <b></b></a> <a data-uid="pli-tv-pvr5:52.7"><i>Vinayo tiṇavatthārako, tiṇavatthārako vinayo?</i> <b></b></a></p>
<p><a data-uid="pli-tv-pvr5:53.1" data-ref="sc53"><i>Vinayo siyā sammukhāvinayo siyā na sammukhāvinayo.</i> <b></b></a> <a data-uid="pli-tv-pvr5:53.2"><i>Sammukhāvinayo vinayo ceva sammukhāvinayo ca. #1</i> <b></b></a></p>
<p><a data-uid="pli-tv-pvr5:54.1" data-ref="sc54"><i>Vinayo siyā yebhuyyasikā, siyā na yebhuyyasikā.</i> <b></b></a> <a data-uid="pli-tv-pvr5:54.2"><i>Yebhuyyasikā vinayo ceva yebhuyyasikā ca. #2</i> <b></b></a></p>
<p><a data-uid="pli-tv-pvr5:55.1" data-ref="sc55"><i>Vinayo siyā sativinayo, siyā na sativinayo.</i> <b></b></a> <a data-uid="pli-tv-pvr5:55.2"><i>Sativinayo vinayo ceva sativinayo ca. #3</i> <b></b></a></p>
<p><a data-uid="pli-tv-pvr5:56.1" data-ref="sc56"><i>Vinayo siyā amūḷhavinayo, siyā na amūḷhavinayo.</i> <b></b></a> <a data-uid="pli-tv-pvr5:56.2"><i>Amūḷhavinayo vinayo ceva amūḷhavinayo ca. #4</i> <b></b></a></p>
<p><a data-uid="pli-tv-pvr5:57.1" data-ref="sc57"><i>Vinayo siyā paṭiññātakaraṇaṃ, siyā na paṭiññātakaraṇaṃ.</i> <b></b></a> <a data-uid="pli-tv-pvr5:57.2"><i>Paṭiññātakaraṇaṃ vinayo ceva paṭiññātakaraṇañca. #5</i> <b></b></a></p>
<p><a data-uid="pli-tv-pvr5:58.1" data-ref="sc58"><i>Vinayo siyā tassapāpiyasikā, siyā na tassapāpiyasikā.</i> <b></b></a> <a data-uid="pli-tv-pvr5:58.2"><i>Tassapāpiyasikā vinayo ceva tassapāpiyasikā ca. #6</i> <b></b></a></p>
<p><a data-uid="pli-tv-pvr5:59.1" data-ref="sc59"><i>Vinayo siyā tiṇavatthārako, siyā na tiṇavatthārako.</i> <b></b></a> <a data-uid="pli-tv-pvr5:59.2"><i>Tiṇavatthārako vinayo ceva tiṇavatthārako ca. #7</i> <b></b></a></p>
<p class="endsutta"><a data-uid="pli-tv-pvr5:60.1" data-ref="sc60"><i>Vinayavāro niṭṭhito dvādasamo.</i> <b></b></a></p>
<h2><a data-uid="pli-tv-pvr5:60.2"><i>8. Kusalavāra</i> <b></b></a></h2>
<p><a data-uid="pli-tv-pvr5:61.1" data-ref="sc61"><i>Sammukhāvinayo kusalo akusalo abyākato?</i> <b></b></a> <a data-uid="pli-tv-pvr5:61.2"><i>Yebhuyyasikā kusalā akusalā abyākatā?</i> <b></b></a> <a data-uid="pli-tv-pvr5:61.3"><i>Sativinayo kusalo akusalo abyākato?</i> <b></b></a> <a data-uid="pli-tv-pvr5:61.4"><i>Amūḷhavinayo kusalo akusalo abyākato?</i> <b></b></a> <a data-uid="pli-tv-pvr5:61.5"><i>Paṭiññātakaraṇaṃ kusalaṃ akusalaṃ abyākataṃ?</i> <b></b></a> <a data-uid="pli-tv-pvr5:61.6"><i>Tassapāpiyasikā kusalā akusalā abyākatā?</i> <b></b></a> <a data-uid="pli-tv-pvr5:61.7"><i>Tiṇavatthārako kusalo akusalo abyākato?</i> <b></b></a></p>
<p><a data-uid="pli-tv-pvr5:62.1" data-ref="sc62"><i>Sammukhāvinayo siyā kusalo, siyā abyākato.</i> <b></b></a> <a data-uid="pli-tv-pvr5:62.2"><i>Natthi sammukhāvinayo akusalo. #1</i> <b></b></a></p>
<p><a data-uid="pli-tv-pvr5:63.1" data-ref="sc63"><i>Yebhuyyasikā siyā kusalā, siyā akusalā, siyā abyākatā. #2</i> <b></b></a></p>
<p><a data-uid="pli-tv-pvr5:64.1" data-ref="sc64"><i>Sativinayo siyā kusalo, siyā akusalo, siyā abyākato. #3</i> <b></b></a></p>
<p><a data-uid="pli-tv-pvr5:65.1" data-ref="sc65"><i>Amūḷhavinayo siyā kusalo, siyā akusalo, siyā abyākato. #4</i> <b></b></a></p>
<p><a data-uid="pli-tv-pvr5:66.1" data-ref="sc66"><i>Paṭiññātakaraṇaṃ siyā kusalaṃ, siyā akusalaṃ, siyā abyākataṃ. #5</i> <b></b></a></p>
<p><a data-uid="pli-tv-pvr5:67.1" data-ref="sc67"><i>Tassapāpiyasikā siyā kusalā, siyā akusalā siyā abyākatā. #6</i> <b></b></a></p>
<p><a data-uid="pli-tv-pvr5:68.1" data-ref="sc68"><i>Tiṇavatthārako siyā kusalo, siyā akusalo, siyā abyākato. #7</i> <b></b></a></p>
<p><a data-uid="pli-tv-pvr5:69.1" data-ref="sc69"><i>Vivādādhikaraṇaṃ kusalaṃ akusalaṃ abyākataṃ.</i> <b></b></a> <a data-uid="pli-tv-pvr5:69.2"><i>Anuvādādhikaraṇaṃ kusalaṃ akusalaṃ abyākataṃ.</i> <b></b></a> <a data-uid="pli-tv-pvr5:69.3"><i>Āpattādhikaraṇaṃ kusalaṃ akusalaṃ abyākataṃ.</i> <b></b></a> <a data-uid="pli-tv-pvr5:69.4"><i>Kiccādhikaraṇaṃ kusalaṃ akusalaṃ abyākataṃ.</i> <b></b></a></p>
<p><a data-uid="pli-tv-pvr5:70.1" data-ref="sc70, pts-vp-pli5.106"><i>Vivādādhikaraṇaṃ siyā kusalaṃ, siyā akusalaṃ, siyā abyākataṃ. #1</i> <b></b></a></p>
<p><a data-uid="pli-tv-pvr5:71.1" data-ref="sc71"><i>Anuvādādhikaraṇaṃ siyā kusalaṃ, siyā akusalaṃ, siyā abyākataṃ. #2</i> <b></b></a></p>
<p><a data-uid="pli-tv-pvr5:72.1" data-ref="sc72"><i>Āpattādhikaraṇaṃ siyā akusalaṃ, siyā abyākataṃ.</i> <b></b></a> <a data-uid="pli-tv-pvr5:72.2"><i>Natthi āpattādhikaraṇaṃ kusalaṃ. #3</i> <b></b></a></p>
<p><a data-uid="pli-tv-pvr5:73.1" data-ref="sc73"><i>Kiccādhikaraṇaṃ siyā kusalaṃ, siyā akusalaṃ, siyā abyākataṃ. #4</i> <b></b></a></p>
<p class="endsutta"><a data-uid="pli-tv-pvr5:74.1" data-ref="sc74"><i>Kusalavāro niṭṭhito terasamo.</i> <b></b></a></p>
<h2><a data-uid="pli-tv-pvr5:74.2"><i>9. Yatthavāra, pucchāvāra</i> <b></b></a></h2>
<p><a data-uid="pli-tv-pvr5:75.1" data-ref="sc75"><i>Yattha yebhuyyasikā labbhati, tattha sammukhāvinayo labbhati;</i> <b></b></a> <a data-uid="pli-tv-pvr5:75.2"><i>yattha sammukhāvinayo labbhati, tattha yebhuyyasikā labbhati.</i> <b></b></a> <a data-uid="pli-tv-pvr5:75.3"><i>Na tattha sativinayo labbhati, na tattha amūḷhavinayo labbhati, na tattha paṭiññātakaraṇaṃ labbhati, na tattha tassapāpiyasikā labbhati, na tattha tiṇavatthārako labbhati. #1</i> <b></b></a></p>
<p><a data-uid="pli-tv-pvr5:76.1" data-ref="sc76"><i>Yattha sativinayo labbhati, tattha sammukhāvinayo labbhati;</i> <b></b></a> <a data-uid="pli-tv-pvr5:76.2"><i>yattha sammukhāvinayo labbhati, tattha sativinayo labbhati.</i> <b></b></a> <a data-uid="pli-tv-pvr5:76.3"><i>Na tattha amūḷhavinayo labbhati, na tattha paṭiññātakaraṇaṃ labbhati, na tattha tassapāpiyasikā labbhati, na tattha tiṇavatthārako labbhati, na tattha yebhuyyasikā labbhati. #2</i> <b></b></a></p>
<p><a data-uid="pli-tv-pvr5:77.1" data-ref="sc77"><i>Yattha amūḷhavinayo labbhati, tattha sammukhāvinayo labbhati;</i> <b></b></a> <a data-uid="pli-tv-pvr5:77.2"><i>yattha sammukhāvinayo labbhati, tattha amūḷhavinayo labbhati.</i> <b></b></a> <a data-uid="pli-tv-pvr5:77.3"><i>Na tattha paṭiññātakaraṇaṃ labbhati, na tattha tassapāpiyasikā labbhati, na tattha tiṇavatthārako labbhati, na tattha yebhuyyasikā labbhati, na tattha sativinayo labbhati. #3</i> <b></b></a></p>
<p><a data-uid="pli-tv-pvr5:78.1" data-ref="sc78"><i>Yattha paṭiññātakaraṇaṃ labbhati, tattha sammukhāvinayo labbhati;</i> <b></b></a> <a data-uid="pli-tv-pvr5:78.2"><i>yattha sammukhāvinayo labbhati, tattha paṭiññātakaraṇaṃ labbhati.</i> <b></b></a> <a data-uid="pli-tv-pvr5:78.3"><i>Na tattha tassapāpiyasikā labbhati, na tattha tiṇavatthārako labbhati, na tattha yebhuyyasikā labbhati, na tattha sativinayo labbhati, na tattha amūḷhavinayo labbhati. #4</i> <b></b></a></p>
<p><a data-uid="pli-tv-pvr5:79.1" data-ref="sc79"><i>Yattha tassapāpiyasikā labbhati, tattha sammukhāvinayo labbhati;</i> <b></b></a> <a data-uid="pli-tv-pvr5:79.2"><i>yattha sammukhāvinayo labbhati, tattha tassapāpiyasikā labbhati.</i> <b></b></a> <a data-uid="pli-tv-pvr5:79.3"><i>Na tattha tiṇavatthārako labbhati, na tattha yebhuyyasikā labbhati, na tattha sativinayo labbhati, na tattha amūḷhavinayo labbhati, na tattha paṭiññātakaraṇaṃ labbhati. #5</i> <b></b></a></p>
<p><a data-uid="pli-tv-pvr5:80.1" data-ref="sc80"><i>Yattha tiṇavatthārako labbhati, tattha sammukhāvinayo labbhati;</i> <b></b></a> <a data-uid="pli-tv-pvr5:80.2"><i>yattha sammukhāvinayo labbhati, tattha tiṇavatthārako labbhati.</i> <b></b></a> <a data-uid="pli-tv-pvr5:80.3"><i>Na tattha yebhuyyasikā labbhati, na tattha sativinayo labbhati, na tattha amūḷhavinayo labbhati, na tattha paṭiññātakaraṇaṃ labbhati, na tattha tassapāpiyasikā labbhati. #6</i> <b></b></a></p>
<p><a data-uid="pli-tv-pvr5:81.1" data-ref="sc81"><i>Yattha yebhuyyasikā tattha sammukhāvinayo;</i> <b></b></a> <a data-uid="pli-tv-pvr5:81.2"><i>yattha sammukhāvinayo tattha yebhuyyasikā.</i> <b></b></a> <a data-uid="pli-tv-pvr5:81.3"><i>Na tattha sativinayo, na tattha amūḷhavinayo, na tattha paṭiññātakaraṇaṃ, na tattha tassapāpiyasikā, na tattha tiṇavatthārako. #7</i> <b></b></a></p>
<p><a data-uid="pli-tv-pvr5:82.1" data-ref="sc82"><i>Yattha sativinayo tattha sammukhāvinayo;</i> <b></b></a> <a data-uid="pli-tv-pvr5:82.2"><i>yattha sammukhāvinayo tattha sativinayo.</i> <b></b></a> <a data-uid="pli-tv-pvr5:82.3"><i>Na tattha amūḷhavinayo, na tattha paṭiññātakaraṇaṃ, na tattha tassapāpiyasikā, na tattha tiṇavatthārako, na tattha yebhuyyasikā.</i> <b></b></a> <a data-uid="pli-tv-pvr5:82.4"><i>Sammukhāvinayaṃ kātuna mūlaṃ … pe …. #8</i> <b></b></a></p>
<p><a data-uid="pli-tv-pvr5:83.1" data-ref="sc83"><i>Yattha tiṇavatthārako tattha sammukhāvinayo;</i> <b></b></a> <a data-uid="pli-tv-pvr5:83.2"><i>yattha sammukhāvinayo tattha tiṇavatthārako.</i> <b></b></a> <a data-uid="pli-tv-pvr5:83.3"><i>Na tattha yebhuyyasikā, na tattha sativinayo, na tattha amūḷhavinayo, na tattha paṭiññātakaraṇaṃ, na tattha tassapāpiyasikā. #9</i> <b></b></a></p>
<p class="end"><a data-uid="pli-tv-pvr5:84.1" data-ref="sc84"><i>Cakkapeyyālaṃ.</i> <b></b></a></p>
<p class="end"><a data-uid="pli-tv-pvr5:84.2"><i>Yatthavāro niṭṭhito cuddasamo.</i> <b></b></a></p>
<h2><a data-uid="pli-tv-pvr5:84.3"><i>10. Samathavāra, vissajjanāvāra</i> <b></b></a></h2>
<p><a data-uid="pli-tv-pvr5:85.1" data-ref="sc85"><i>Yasmiṃ samaye sammukhāvinayena ca yebhuyyasikāya ca adhikaraṇaṃ vūpasammati, yattha yebhuyyasikā labbhati tattha sammukhāvinayo labbhati, yattha sammukhāvinayo labbhati tattha yebhuyyasikā labbhati.</i> <b></b></a> <a data-uid="pli-tv-pvr5:85.2"><i>Na tattha sativinayo labbhati, na tattha amūḷhavinayo labbhati, na tattha paṭiññātakaraṇaṃ labbhati, na tattha tassapāpiyasikā labbhati, na tattha tiṇavatthārako labbhati. #1</i> <b></b></a></p>
<p><a data-uid="pli-tv-pvr5:86.1" data-ref="sc86, pts-vp-pli5.107"><i>Yasmiṃ samaye sammukhāvinayena ca sativinayena ca adhikaraṇaṃ vūpasammati, yattha sativinayo labbhati tattha sammukhāvinayo labbhati, yattha sammukhāvinayo labbhati tattha sativinayo labbhati.</i> <b></b></a> <a data-uid="pli-tv-pvr5:86.2"><i>Na tattha amūḷhavinayo labbhati, na tattha paṭiññātakaraṇaṃ labbhati, na tattha tassapāpiyasikā labbhati, na tattha tiṇavatthārako labbhati, na tattha yebhuyyasikā labbhati. #2</i> <b></b></a></p>
<p><a data-uid="pli-tv-pvr5:87.1" data-ref="sc87"><i>Yasmiṃ samaye sammukhāvinayena ca amūḷhavinayena ca adhikaraṇaṃ vūpasammati, yattha amūḷhavinayo labbhati tattha sammukhāvinayo labbhati, yattha sammukhāvinayo labbhati tattha amūḷhavinayo labbhati.</i> <b></b></a> <a data-uid="pli-tv-pvr5:87.2"><i>Na tattha paṭiññātakaraṇaṃ labbhati, na tattha tassapāpiyasikā labbhati, na tattha tiṇavatthārako labbhati, na tattha yebhuyyasikā labbhati, na tattha sativinayo labbhati. #3</i> <b></b></a></p>
<p><a data-uid="pli-tv-pvr5:88.1" data-ref="sc88"><i>Yasmiṃ samaye sammukhāvinayena ca paṭiññātakaraṇena ca adhikaraṇaṃ vūpasammati, yattha paṭiññātakaraṇaṃ labbhati tattha sammukhāvinayo labbhati, yattha sammukhāvinayo labbhati tattha paṭiññātakaraṇaṃ labbhati.</i> <b></b></a> <a data-uid="pli-tv-pvr5:88.2"><i>Na tattha tassapāpiyasikā labbhati, na tattha tiṇavatthārako labbhati, na tattha yebhuyyasikā labbhati, na tattha sativinayo labbhati, na tattha amūḷhavinayo labbhati. #4</i> <b></b></a></p>
<p><a data-uid="pli-tv-pvr5:89.1" data-ref="sc89"><i>Yasmiṃ samaye sammukhāvinayena ca tassapāpiyasikāya ca adhikaraṇaṃ vūpasammati, yattha tassapāpiyasikā labbhati tattha sammukhāvinayo labbhati, yattha sammukhāvinayo labbhati tattha tassapāpiyasikā labbhati.</i> <b></b></a> <a data-uid="pli-tv-pvr5:89.2"><i>Na tattha tiṇavatthārako labbhati, na tattha yebhuyyasikā labbhati, na tattha sativinayo labbhati, na tattha amūḷhavinayo labbhati, na tattha paṭiññātakaraṇaṃ labbhati. #5</i> <b></b></a></p>
<p><a data-uid="pli-tv-pvr5:90.1" data-ref="sc90"><i>Yasmiṃ samaye sammukhāvinayena ca tiṇavatthārakena ca adhikaraṇaṃ vūpasammati, yattha tiṇavatthārako labbhati tattha sammukhāvinayo labbhati, yattha sammukhāvinayo labbhati tattha tiṇavatthārako labbhati.</i> <b></b></a> <a data-uid="pli-tv-pvr5:90.2"><i>Na tattha yebhuyyasikā labbhati, na tattha sativinayo labbhati, na tattha amūḷhavinayo labbhati, na tattha paṭiññātakaraṇaṃ labbhati, na tattha tassapāpiyasikā labbhati. #6</i> <b></b></a></p>
<p class="endsutta"><a data-uid="pli-tv-pvr5:91.1" data-ref="sc91"><i>Samathavāro niṭṭhito pannarasamo.</i> <b></b></a></p>
<h2><a data-uid="pli-tv-pvr5:91.2"><i>11. Saṃsaṭṭhavāra</i> <b></b></a></h2>
<p><a data-uid="pli-tv-pvr5:92.1" data-ref="sc92"><i>Adhikaraṇanti vā samathāti vā ime dhammā saṃsaṭṭhā udāhu visaṃsaṭṭhā?</i> <b></b></a> <a data-uid="pli-tv-pvr5:92.2" data-var="vinibbhujitvā vinibbhujitvā → vinibbhujjitvā vinibbhujjitvā (mr)"><i>Labbhā ca panimesaṃ dhammānaṃ vinibbhujitvā vinibbhujitvā nānākaraṇaṃ paññāpetunti?</i> <b></b></a></p>
<p><a data-uid="pli-tv-pvr5:93.1" data-ref="sc93"><i>Adhikaraṇanti vā samathāti vā ime dhammā visaṃsaṭṭhā, no saṃsaṭṭhā.</i> <b></b></a> <a data-uid="pli-tv-pvr5:93.2"><i>Labbhā ca panimesaṃ dhammānaṃ vinibbhujitvā vinibbhujitvā nānākaraṇaṃ paññāpetunti.</i> <b></b></a> <a data-uid="pli-tv-pvr5:93.3"><i>So—</i> <b></b></a> <a data-uid="pli-tv-pvr5:93.4"><i>“mā hevan”tissa vacanīyo.</i> <b></b></a> <a data-uid="pli-tv-pvr5:93.5"><i>Adhikaraṇanti vā samathāti vā ime dhammā saṃsaṭṭhā, no visaṃsaṭṭhā.</i> <b></b></a> <a data-uid="pli-tv-pvr5:93.6" data-var="ca labbhā → na ca labbhā (bj, s1-3, mr)"><i>No ca labbhā imesaṃ dhammānaṃ vinibbhujitvā vinibbhujitvā nānākaraṇaṃ paññāpetuṃ.</i> <b></b></a> <a data-uid="pli-tv-pvr5:93.7"><i>Taṃ kissa hetu?</i> <b></b></a> <a data-uid="pli-tv-pvr5:93.8"><i>Nanu vuttaṃ bhagavatā—</i> <b></b></a> <a data-uid="pli-tv-pvr5:93.9"><i>“cattārimāni, bhikkhave, adhikaraṇāni, satta samathā.</i> <b></b></a> <a data-uid="pli-tv-pvr5:93.10"><i>Adhikaraṇā samathehi sammanti, samathā adhikaraṇehi sammanti.</i> <b></b></a> <a data-uid="pli-tv-pvr5:93.11"><i>Evaṃ, ime dhammā saṃsaṭṭhā no visaṃsaṭṭhā;</i> <b></b></a> <a data-uid="pli-tv-pvr5:93.12"><i>no ca labbhā imesaṃ dhammānaṃ vinibbhujitvā vinibbhujitvā nānākaraṇaṃ paññāpetun”ti.</i> <b></b></a></p>
<p class="endsutta"><a data-uid="pli-tv-pvr5:94.1" data-ref="sc94"><i>Saṃsaṭṭhavāro niṭṭhito soḷasamo.</i> <b></b></a></p>
<h2><a data-uid="pli-tv-pvr5:94.2"><i>12. Sammativāra</i> <b></b></a></h2>
<p><a data-uid="pli-tv-pvr5:95.1" data-ref="sc95"><i>Vivādādhikaraṇaṃ katihi samathehi sammati?</i> <b></b></a> <a data-uid="pli-tv-pvr5:95.2"><i>Anuvādādhikaraṇaṃ katihi samathehi sammati?</i> <b></b></a> <a data-uid="pli-tv-pvr5:95.3"><i>Āpattādhikaraṇaṃ katihi samathehi sammati?</i> <b></b></a> <a data-uid="pli-tv-pvr5:95.4"><i>Kiccādhikaraṇaṃ katihi samathehi sammati?</i> <b></b></a></p>
<p><a data-uid="pli-tv-pvr5:96.1" data-ref="sc96"><i>Vivādādhikaraṇaṃ dvīhi samathehi sammati—</i> <b></b></a> <a data-uid="pli-tv-pvr5:96.2"><i>sammukhāvinayena ca yebhuyyasikāya ca. #1</i> <b></b></a></p>
<p><a data-uid="pli-tv-pvr5:97.1" data-ref="sc97"><i>Anuvādādhikaraṇaṃ catūhi samathehi sammati—</i> <b></b></a> <a data-uid="pli-tv-pvr5:97.2"><i>sammukhāvinayena ca sativinayena ca amūḷhavinayena ca tassapāpiyasikāya ca. #2</i> <b></b></a></p>
<p><a data-uid="pli-tv-pvr5:98.1" data-ref="sc98"><i>Āpattādhikaraṇaṃ tīhi samathehi sammati—</i> <b></b></a> <a data-uid="pli-tv-pvr5:98.2"><i>sammukhāvinayena ca paṭiññātakaraṇena ca tiṇavatthārakena ca. #3</i> <b></b></a></p>
<p><a data-uid="pli-tv-pvr5:99.1" data-ref="sc99"><i>Kiccādhikaraṇaṃ ekena samathena sammati—</i> <b></b></a> <a data-uid="pli-tv-pvr5:99.2"><i>sammukhāvinayena. #4</i> <b></b></a></p>
<p><a data-uid="pli-tv-pvr5:100.1" data-ref="sc100"><i>Vivādādhikaraṇañca anuvādādhikaraṇañca katihi samathehi sammanti?</i> <b></b></a> <a data-uid="pli-tv-pvr5:100.2"><i>Vivādādhikaraṇañca anuvādādhikaraṇañca pañcahi samathehi sammanti—</i> <b></b></a> <a data-uid="pli-tv-pvr5:100.3"><i>sammukhāvinayena ca yebhuyyasikāya ca sativinayena ca amūḷhavinayena ca tassapāpiyasikāya ca. #1</i> <b></b></a></p>
<p><a data-uid="pli-tv-pvr5:101.1" data-ref="sc101, pts-vp-pli5.108"><i>Vivādādhikaraṇañca āpattādhikaraṇañca katihi samathehi sammanti?</i> <b></b></a> <a data-uid="pli-tv-pvr5:101.2"><i>Vivādādhikaraṇañca āpattādhikaraṇañca catūhi samathehi sammanti—</i> <b></b></a> <a data-uid="pli-tv-pvr5:101.3"><i>sammukhāvinayena ca yebhuyyasikāya ca paṭiññātakaraṇena ca tiṇavatthārakena ca. #2</i> <b></b></a></p>
<p><a data-uid="pli-tv-pvr5:102.1" data-ref="sc102"><i>Vivādādhikaraṇañca kiccādhikaraṇañca katihi samathehi sammanti?</i> <b></b></a> <a data-uid="pli-tv-pvr5:102.2"><i>Vivādādhikaraṇañca kiccādhikaraṇañca dvīhi samathehi sammanti—</i> <b></b></a> <a data-uid="pli-tv-pvr5:102.3"><i>sammukhāvinayena ca yebhuyyasikāya ca. #3</i> <b></b></a></p>
<p><a data-uid="pli-tv-pvr5:103.1" data-ref="sc103"><i>Anuvādādhikaraṇañca āpattādhikaraṇañca katihi samathehi sammanti?</i> <b></b></a> <a data-uid="pli-tv-pvr5:103.2"><i>Anuvādādhikaraṇañca āpattādhikaraṇañca chahi samathehi sammanti—</i> <b></b></a> <a data-uid="pli-tv-pvr5:103.3"><i>sammukhāvinayena ca sativinayena ca amūḷhavinayena ca paṭiññātakaraṇena ca tassapāpiyasikāya ca tiṇavatthārakena ca. #4</i> <b></b></a></p>
<p><a data-uid="pli-tv-pvr5:104.1" data-ref="sc104"><i>Anuvādādhikaraṇañca kiccādhikaraṇañca katihi samathehi sammanti?</i> <b></b></a> <a data-uid="pli-tv-pvr5:104.2"><i>Anuvādādhikaraṇañca kiccādhikaraṇañca catūhi samathehi sammanti—</i> <b></b></a> <a data-uid="pli-tv-pvr5:104.3"><i>sammukhāvinayena ca sativinayena ca amūḷhavinayena ca tassapāpiyasikāya ca. #5</i> <b></b></a></p>
<p><a data-uid="pli-tv-pvr5:105.1" data-ref="sc105"><i>Āpattādhikaraṇañca kiccādhikaraṇañca katihi samathehi sammanti?</i> <b></b></a> <a data-uid="pli-tv-pvr5:105.2"><i>Āpattādhikaraṇañca kiccādhikaraṇañca tīhi samathehi sammanti—</i> <b></b></a> <a data-uid="pli-tv-pvr5:105.3"><i>sammukhāvinayena ca paṭiññātakaraṇena ca tiṇavatthārakena ca. #6</i> <b></b></a></p>
<p><a data-uid="pli-tv-pvr5:106.1" data-ref="sc106"><i>Vivādādhikaraṇañca anuvādādhikaraṇañca āpattādhikaraṇañca katihi samathehi sammanti?</i> <b></b></a> <a data-uid="pli-tv-pvr5:106.2"><i>Vivādādhikaraṇañca anuvādādhikaraṇañca āpattādhikaraṇañca sattahi samathehi sammanti—</i> <b></b></a> <a data-uid="pli-tv-pvr5:106.3"><i>sammukhāvinayena ca yebhuyyasikāya ca sativinayena ca amūḷhavinayena ca paṭiññātakaraṇena ca tassapāpiyasikāya ca tiṇavatthārakena ca. #7</i> <b></b></a></p>
<p><a data-uid="pli-tv-pvr5:107.1" data-ref="sc107"><i>Vivādādhikaraṇañca anuvādādhikaraṇañca kiccādhikaraṇañca katihi samathehi sammanti?</i> <b></b></a> <a data-uid="pli-tv-pvr5:107.2"><i>Vivādādhikaraṇañca anuvādādhikaraṇañca kiccādhikaraṇañca pañcahi samathehi sammanti—</i> <b></b></a> <a data-uid="pli-tv-pvr5:107.3"><i>sammukhāvinayena ca yebhuyyasikāya ca sativinayena ca amūḷhavinayena ca tassapāpiyasikāya ca. #8</i> <b></b></a></p>
<p><a data-uid="pli-tv-pvr5:108.1" data-ref="sc108"><i>Anuvādādhikaraṇañca āpattādhikaraṇañca kiccādhikaraṇañca katihi samathehi sammanti?</i> <b></b></a> <a data-uid="pli-tv-pvr5:108.2"><i>Anuvādādhikaraṇañca āpattādhikaraṇañca kiccādhikaraṇañca chahi samathehi sammanti—</i> <b></b></a> <a data-uid="pli-tv-pvr5:108.3"><i>sammukhāvinayena ca sativinayena ca amūḷhavinayena ca paṭiññātakaraṇena ca tassapāpiyasikāya ca tiṇavatthārakena ca. #9</i> <b></b></a></p>
<p><a data-uid="pli-tv-pvr5:109.1" data-ref="sc109"><i>Vivādādhikaraṇañca anuvādādhikaraṇañca āpattādhikaraṇañca kiccādhikaraṇañca katihi samathehi sammanti?</i> <b></b></a> <a data-uid="pli-tv-pvr5:109.2"><i>Vivādādhikaraṇañca anuvādādhikaraṇañca āpattādhikaraṇañca kiccādhikaraṇañca sattahi samathehi sammanti—</i> <b></b></a> <a data-uid="pli-tv-pvr5:109.3"><i>sammukhāvinayena ca yebhuyyasikāya ca sativinayena ca amūḷhavinayena ca paṭiññātakaraṇena ca tassapāpiyasikāya ca tiṇavatthārakena ca. #10</i> <b></b></a></p>
<p class="endsutta"><a data-uid="pli-tv-pvr5:110.1" data-ref="sc110"><i>Sammativāro niṭṭhito sattarasamo.</i> <b></b></a></p>
<h2><a data-uid="pli-tv-pvr5:110.2"><i>13. Sammantinasammantivāra</i> <b></b></a></h2>
<p><a data-uid="pli-tv-pvr5:111.1" data-ref="sc111"><i>Vivādādhikaraṇaṃ katihi samathehi sammati, katihi samathehi na sammati?</i> <b></b></a> <a data-uid="pli-tv-pvr5:111.2"><i>Anuvādādhikaraṇaṃ katihi samathehi sammati, katihi samathehi na sammati?</i> <b></b></a> <a data-uid="pli-tv-pvr5:111.3"><i>Āpattādhikaraṇaṃ katihi samathehi sammati, katihi samathehi na sammati?</i> <b></b></a> <a data-uid="pli-tv-pvr5:111.4"><i>Kiccādhikaraṇaṃ katihi samathehi sammati, katihi samathehi na sammati?</i> <b></b></a></p>
<p><a data-uid="pli-tv-pvr5:112.1" data-ref="sc112"><i>Vivādādhikaraṇaṃ dvīhi samathehi sammati—</i> <b></b></a> <a data-uid="pli-tv-pvr5:112.2"><i>sammukhāvinayena ca yebhuyyasikāya ca.</i> <b></b></a> <a data-uid="pli-tv-pvr5:112.3"><i>Pañcahi samathehi na sammati—</i> <b></b></a> <a data-uid="pli-tv-pvr5:112.4"><i>sativinayena ca amūḷhavinayena ca paṭiññātakaraṇena ca tassapāpiyasikāya ca tiṇavatthārakena ca. #1</i> <b></b></a></p>
<p><a data-uid="pli-tv-pvr5:113.1" data-ref="sc113"><i>Anuvādādhikaraṇaṃ catūhi samathehi sammati—</i> <b></b></a> <a data-uid="pli-tv-pvr5:113.2"><i>sammukhāvinayena ca sativinayena ca amūḷhavinayena ca tassapāpiyasikāya ca.</i> <b></b></a> <a data-uid="pli-tv-pvr5:113.3"><i>Tīhi samathehi na sammati—</i> <b></b></a> <a data-uid="pli-tv-pvr5:113.4"><i>yebhuyyasikāya ca paṭiññātakaraṇena ca tiṇavatthārakena ca. #2</i> <b></b></a></p>
<p><a data-uid="pli-tv-pvr5:114.1" data-ref="sc114"><i>Āpattādhikaraṇaṃ tīhi samathehi sammati—</i> <b></b></a> <a data-uid="pli-tv-pvr5:114.2"><i>sammukhāvinayena ca paṭiññātakaraṇena ca tiṇavatthārakena ca.</i> <b></b></a> <a data-uid="pli-tv-pvr5:114.3"><i>Catūhi samathehi na sammati—</i> <b></b></a> <a data-uid="pli-tv-pvr5:114.4"><i>yebhuyyasikāya ca sativinayena ca amūḷhavinayena ca tassapāpiyasikāya ca. #3</i> <b></b></a></p>
<p><a data-uid="pli-tv-pvr5:115.1" data-ref="sc115, pts-vp-pli5.109"><i>Kiccādhikaraṇaṃ ekena samathena sammati—</i> <b></b></a> <a data-uid="pli-tv-pvr5:115.2"><i>sammukhāvinayena.</i> <b></b></a> <a data-uid="pli-tv-pvr5:115.3"><i>Chahi samathehi na sammati—</i> <b></b></a> <a data-uid="pli-tv-pvr5:115.4"><i>yebhuyyasikāya ca sativinayena ca amūḷhavinayena ca paṭiññātakaraṇena ca tassapāpiyasikāya ca tiṇavatthārakena ca. #4</i> <b></b></a></p>
<p><a data-uid="pli-tv-pvr5:116.1" data-ref="sc116"><i>Vivādādhikaraṇañca anuvādādhikaraṇañca katihi samathehi sammanti?</i> <b></b></a> <a data-uid="pli-tv-pvr5:116.2"><i>Katihi samathehi na sammanti?</i> <b></b></a> <a data-uid="pli-tv-pvr5:116.3"><i>Vivādādhikaraṇañca anuvādādhikaraṇañca pañcahi samathehi sammanti—</i> <b></b></a> <a data-uid="pli-tv-pvr5:116.4"><i>sammukhāvinayena ca yebhuyyasikāya ca sativinayena ca amūḷhavinayena ca tassapāpiyasikāya ca.</i> <b></b></a> <a data-uid="pli-tv-pvr5:116.5"><i>Dvīhi samathehi na sammanti—</i> <b></b></a> <a data-uid="pli-tv-pvr5:116.6"><i>paṭiññātakaraṇena ca tiṇavatthārakena ca. #5</i> <b></b></a></p>
<p><a data-uid="pli-tv-pvr5:117.1" data-ref="sc117"><i>Vivādādhikaraṇañca āpattādhikaraṇañca katihi samathehi sammanti?</i> <b></b></a> <a data-uid="pli-tv-pvr5:117.2"><i>Katihi samathehi na sammanti?</i> <b></b></a> <a data-uid="pli-tv-pvr5:117.3"><i>Vivādādhikaraṇañca āpattādhikaraṇañca catūhi samathehi sammanti—</i> <b></b></a> <a data-uid="pli-tv-pvr5:117.4"><i>sammukhāvinayena ca yebhuyyasikāya ca paṭiññātakaraṇena ca tiṇavatthārakena ca.</i> <b></b></a> <a data-uid="pli-tv-pvr5:117.5"><i>Tīhi samathehi na sammanti—</i> <b></b></a> <a data-uid="pli-tv-pvr5:117.6"><i>sativinayena ca amūḷhavinayena ca tassapāpiyasikāya ca. #6</i> <b></b></a></p>
<p><a data-uid="pli-tv-pvr5:118.1" data-ref="sc118"><i>Vivādādhikaraṇañca kiccādhikaraṇañca katihi samathehi sammanti?</i> <b></b></a> <a data-uid="pli-tv-pvr5:118.2"><i>Katihi samathehi na sammanti?</i> <b></b></a> <a data-uid="pli-tv-pvr5:118.3"><i>Vivādādhikaraṇañca kiccādhikaraṇañca dvīhi samathehi sammanti—</i> <b></b></a> <a data-uid="pli-tv-pvr5:118.4"><i>sammukhāvinayena ca yebhuyyasikāya ca.</i> <b></b></a> <a data-uid="pli-tv-pvr5:118.5"><i>Pañcahi samathehi na sammanti—</i> <b></b></a> <a data-uid="pli-tv-pvr5:118.6"><i>sativinayena ca amūḷhavinayena ca paṭiññātakaraṇena ca tassapāpiyasikāya ca tiṇavatthārakena ca. #7</i> <b></b></a></p>
<p><a data-uid="pli-tv-pvr5:119.1" data-ref="sc119"><i>Anuvādādhikaraṇañca āpattādhikaraṇañca katihi samathehi sammanti?</i> <b></b></a> <a data-uid="pli-tv-pvr5:119.2"><i>Katihi samathehi na sammanti?</i> <b></b></a> <a data-uid="pli-tv-pvr5:119.3"><i>Anuvādādhikaraṇañca āpattādhikaraṇañca chahi samathehi sammanti—</i> <b></b></a> <a data-uid="pli-tv-pvr5:119.4"><i>sammukhāvinayena ca sativinayena ca amūḷhavinayena ca paṭiññātakaraṇena ca tassapāpiyasikāya ca tiṇavatthārakena ca.</i> <b></b></a> <a data-uid="pli-tv-pvr5:119.5"><i>Ekena samathena na sammanti—</i> <b></b></a> <a data-uid="pli-tv-pvr5:119.6"><i>yebhuyyasikāya. #8</i> <b></b></a></p>
<p><a data-uid="pli-tv-pvr5:120.1" data-ref="sc120"><i>Anuvādādhikaraṇañca kiccādhikaraṇañca katihi samathehi sammanti?</i> <b></b></a> <a data-uid="pli-tv-pvr5:120.2"><i>Katihi samathehi na sammanti?</i> <b></b></a> <a data-uid="pli-tv-pvr5:120.3"><i>Anuvādādhikaraṇañca kiccādhikaraṇañca catūhi samathehi sammanti—</i> <b></b></a> <a data-uid="pli-tv-pvr5:120.4"><i>sammukhāvinayena ca sativinayena ca amūḷhavinayena ca tassapāpiyasikāya ca.</i> <b></b></a> <a data-uid="pli-tv-pvr5:120.5"><i>Tīhi samathehi na sammanti—</i> <b></b></a> <a data-uid="pli-tv-pvr5:120.6"><i>yebhuyyasikāya ca paṭiññātakaraṇena ca tiṇavatthārakena ca. #9</i> <b></b></a></p>
<p><a data-uid="pli-tv-pvr5:121.1" data-ref="sc121"><i>Āpattādhikaraṇañca kiccādhikaraṇañca katihi samathehi sammanti?</i> <b></b></a> <a data-uid="pli-tv-pvr5:121.2"><i>Katihi samathehi na sammanti?</i> <b></b></a> <a data-uid="pli-tv-pvr5:121.3"><i>Āpattādhikaraṇañca kiccādhikaraṇañca tīhi samathehi sammanti—</i> <b></b></a> <a data-uid="pli-tv-pvr5:121.4"><i>sammukhāvinayena ca paṭiññātakaraṇena ca tiṇavatthārakena ca.</i> <b></b></a> <a data-uid="pli-tv-pvr5:121.5"><i>Catūhi samathehi na sammanti—</i> <b></b></a> <a data-uid="pli-tv-pvr5:121.6"><i>yebhuyyasikāya ca sativinayena ca amūḷhavinayena ca tassapāpiyasikāya ca. #10</i> <b></b></a></p>
<p><a data-uid="pli-tv-pvr5:122.1" data-ref="sc122"><i>Vivādādhikaraṇañca anuvādādhikaraṇañca āpattādhikaraṇañca katihi samathehi sammanti?</i> <b></b></a> <a data-uid="pli-tv-pvr5:122.2"><i>Katihi samathehi na sammanti?</i> <b></b></a> <a data-uid="pli-tv-pvr5:122.3"><i>Vivādādhikaraṇañca anuvādādhikaraṇañca āpattādhikaraṇañca sattahi samathehi sammanti—</i> <b></b></a> <a data-uid="pli-tv-pvr5:122.4"><i>sammukhāvinayena ca yebhuyyasikāya ca sativinayena ca amūḷhavinayena ca paṭiññātakaraṇena ca tassapāpiyasikāya ca tiṇavatthārakena ca. #11</i> <b></b></a></p>
<p><a data-uid="pli-tv-pvr5:123.1" data-ref="sc123"><i>Vivādādhikaraṇañca anuvādādhikaraṇañca kiccādhikaraṇañca katihi samathehi sammanti?</i> <b></b></a> <a data-uid="pli-tv-pvr5:123.2"><i>Katihi samathehi na sammanti?</i> <b></b></a> <a data-uid="pli-tv-pvr5:123.3"><i>Vivādādhikaraṇañca anuvādādhikaraṇañca kiccādhikaraṇañca pañcahi samathehi sammanti—</i> <b></b></a> <a data-uid="pli-tv-pvr5:123.4"><i>sammukhāvinayena ca yebhuyyasikāya ca sativinayena ca amūḷhavinayena ca tassapāpiyasikāya ca.</i> <b></b></a> <a data-uid="pli-tv-pvr5:123.5"><i>Dvīhi samathehi na sammanti—</i> <b></b></a> <a data-uid="pli-tv-pvr5:123.6"><i>paṭiññātakaraṇena ca tiṇavatthārakena ca. #12</i> <b></b></a></p>
<p><a data-uid="pli-tv-pvr5:124.1" data-ref="sc124"><i>Anuvādādhikaraṇañca āpattādhikaraṇañca kiccādhikaraṇañca katihi samathehi sammanti?</i> <b></b></a> <a data-uid="pli-tv-pvr5:124.2"><i>Katihi samathehi na sammanti?</i> <b></b></a> <a data-uid="pli-tv-pvr5:124.3"><i>Anuvādādhikaraṇañca āpattādhikaraṇañca kiccādhikaraṇañca chahi samathehi sammanti—</i> <b></b></a> <a data-uid="pli-tv-pvr5:124.4"><i>sammukhāvinayena ca sativinayena ca amūḷhavinayena ca paṭiññātakaraṇena ca tassapāpiyasikāya ca tiṇavatthārakena ca.</i> <b></b></a> <a data-uid="pli-tv-pvr5:124.5"><i>Ekena samathena na sammanti—</i> <b></b></a> <a data-uid="pli-tv-pvr5:124.6"><i>yebhuyyasikāya. #13</i> <b></b></a></p>
<p><a data-uid="pli-tv-pvr5:125.1" data-ref="sc125"><i>Vivādādhikaraṇañca anuvādādhikaraṇañca āpattādhikaraṇañca kiccādhikaraṇañca katihi samathehi sammanti?</i> <b></b></a> <a data-uid="pli-tv-pvr5:125.2"><i>Katihi samathehi na sammanti?</i> <b></b></a> <a data-uid="pli-tv-pvr5:125.3"><i>Vivādādhikaraṇañca anuvādādhikaraṇañca āpattādhikaraṇañca kiccādhikaraṇañca sattahi samathehi sammanti—</i> <b></b></a> <a data-uid="pli-tv-pvr5:125.4"><i>sammukhāvinayena ca yebhuyyasikāya ca sativinayena ca amūḷhavinayena ca paṭiññātakaraṇena ca tassapāpiyasikāya ca tiṇavatthārakena ca. #14</i> <b></b></a></p>
<p class="endsutta"><a data-uid="pli-tv-pvr5:126.1" data-ref="sc126" data-var="Sammanti na sammantivāro → sammati na sammati vāro (bj)"><i>Sammanti na sammantivāro niṭṭhito aṭṭhārasamo.</i> <b></b></a></p>
<h2><a data-uid="pli-tv-pvr5:126.2"><i>14. Samathādhikaraṇavāra</i> <b></b></a></h2>
<p><a data-uid="pli-tv-pvr5:127.1" data-ref="sc127"><i>Samathā samathehi sammanti?</i> <b></b></a> <a data-uid="pli-tv-pvr5:127.2"><i>Samathā adhikaraṇehi sammanti?</i> <b></b></a> <a data-uid="pli-tv-pvr5:127.3"><i>Adhikaraṇā samathehi sammanti?</i> <b></b></a> <a data-uid="pli-tv-pvr5:127.4"><i>Adhikaraṇā adhikaraṇehi sammanti?</i> <b></b></a></p>
<p><a data-uid="pli-tv-pvr5:128.1" data-ref="sc128, pts-vp-pli5.110"><i>Siyā samathā samathehi sammanti, siyā samathā samathehi na sammanti.</i> <b></b></a> <a data-uid="pli-tv-pvr5:128.2"><i>Siyā samathā adhikaraṇehi sammanti, siyā samathā adhikaraṇehi na sammanti.</i> <b></b></a> <a data-uid="pli-tv-pvr5:128.3"><i>Siyā adhikaraṇā samathehi sammanti, siyā adhikaraṇā samathehi na sammanti.</i> <b></b></a> <a data-uid="pli-tv-pvr5:128.4"><i>Siyā adhikaraṇā adhikaraṇehi sammanti, siyā adhikaraṇā adhikaraṇehi na sammanti.</i> <b></b></a></p>
<p><a data-uid="pli-tv-pvr5:129.1" data-ref="sc129"><i>Kathaṃ siyā samathā samathehi sammanti, kathaṃ siyā samathā samathehi na sammanti?</i> <b></b></a> <a data-uid="pli-tv-pvr5:129.2"><i>Yebhuyyasikā sammukhāvinayena sammati;</i> <b></b></a> <a data-uid="pli-tv-pvr5:129.3"><i>sativinayena na sammati, amūḷhavinayena na sammati, paṭiññātakaraṇena na sammati, tassapāpiyasikāya na sammati, tiṇavatthārakena na sammati. #1</i> <b></b></a></p>
<p><a data-uid="pli-tv-pvr5:130.1" data-ref="sc130"><i>Sativinayo sammukhāvinayena sammati;</i> <b></b></a> <a data-uid="pli-tv-pvr5:130.2"><i>amūḷhavinayena na sammati, paṭiññātakaraṇena na sammāti, tassapāpiyasikāya na sammati, tiṇavatthārakena na sammati, yebhuyyasikāya na sammati. #2</i> <b></b></a></p>
<p><a data-uid="pli-tv-pvr5:131.1" data-ref="sc131"><i>Amūḷhavinayo sammukhāvinayena sammati;</i> <b></b></a> <a data-uid="pli-tv-pvr5:131.2"><i>paṭiññātakaraṇena na sammati, tassapāpiyasikāya na sammati, tiṇavatthārakena na sammati, yebhuyyasikāya na sammati, sativinayena na sammati. #3</i> <b></b></a></p>
<p><a data-uid="pli-tv-pvr5:132.1" data-ref="sc132"><i>Paṭiññātakaraṇaṃ sammukhāvinayena sammati;</i> <b></b></a> <a data-uid="pli-tv-pvr5:132.2"><i>tassapāpiyasikāya na sammati, tiṇavatthārakena na sammati, yebhuyyasikāya na sammati, sativinayena na sammati, amūḷhavinayena na sammati. #4</i> <b></b></a></p>
<p><a data-uid="pli-tv-pvr5:133.1" data-ref="sc133"><i>Tassapāpiyasikā sammukhāvinayena sammati;</i> <b></b></a> <a data-uid="pli-tv-pvr5:133.2"><i>tiṇavatthārakena na sammati, yebhuyyasikāya na sammati, sativinayena na sammati, amūḷhavinayena na sammati, paṭiññātakaraṇena na sammati. #5</i> <b></b></a></p>
<p><a data-uid="pli-tv-pvr5:134.1" data-ref="sc134"><i>Tiṇavatthārako sammukhāvinayena sammati;</i> <b></b></a> <a data-uid="pli-tv-pvr5:134.2"><i>yebhuyyasikāya na sammati, sativinayena na sammati, amūḷhavinayena na sammati, paṭiññātakaraṇena na sammati, tassapāpiyasikāya na sammati.</i> <b></b></a> <a data-uid="pli-tv-pvr5:134.3"><i>Evaṃ siyā samathā samathehi sammanti.</i> <b></b></a> <a data-uid="pli-tv-pvr5:134.4"><i>Evaṃ siyā samathā samathehi na sammanti. #6</i> <b></b></a></p>
<p><a data-uid="pli-tv-pvr5:135.1" data-ref="sc135"><i>Kathaṃ siyā samathā adhikaraṇehi sammanti, kathaṃ siyā samathā adhikaraṇehi na sammanti?</i> <b></b></a> <a data-uid="pli-tv-pvr5:135.2"><i>Sammukhāvinayo vivādādhikaraṇena na sammati, anuvādādhikaraṇena na sammati, āpattādhikaraṇena na sammati;</i> <b></b></a> <a data-uid="pli-tv-pvr5:135.3"><i>kiccādhikaraṇena sammati. #1</i> <b></b></a></p>
<p><a data-uid="pli-tv-pvr5:136.1" data-ref="sc136"><i>Yebhuyyasikā vivādādhikaraṇena na sammati, anuvādādhikaraṇena na sammati, āpattādhikaraṇena na sammati;</i> <b></b></a> <a data-uid="pli-tv-pvr5:136.2"><i>kiccādhikaraṇena sammati. #2</i> <b></b></a></p>
<p><a data-uid="pli-tv-pvr5:137.1" data-ref="sc137"><i>Sativinayo vivādādhikaraṇena na sammati, anuvādādhikaraṇena na sammati, āpattādhikaraṇena na sammati;</i> <b></b></a> <a data-uid="pli-tv-pvr5:137.2"><i>kiccādhikaraṇena sammati. #3</i> <b></b></a></p>
<p><a data-uid="pli-tv-pvr5:138.1" data-ref="sc138"><i>Amūḷhavinayo vivādādhikaraṇena na sammati, anuvādādhikaraṇena na sammati, āpattādhikaraṇena na sammati;</i> <b></b></a> <a data-uid="pli-tv-pvr5:138.2"><i>kiccādhikaraṇena sammati. #4</i> <b></b></a></p>
<p><a data-uid="pli-tv-pvr5:139.1" data-ref="sc139"><i>Paṭiññātakaraṇaṃ vivādādhikaraṇena na sammati, anuvādādhikaraṇena na sammati, āpattādhikaraṇena na sammati;</i> <b></b></a> <a data-uid="pli-tv-pvr5:139.2"><i>kiccādhikaraṇena sammati. #5</i> <b></b></a></p>
<p><a data-uid="pli-tv-pvr5:140.1" data-ref="sc140"><i>Tassapāpiyasikā vivādādhikaraṇena na sammati, anuvādādhikaraṇena na sammati, āpattādhikaraṇena na sammati;</i> <b></b></a> <a data-uid="pli-tv-pvr5:140.2"><i>kiccādhikaraṇena sammati. #6</i> <b></b></a></p>
<p><a data-uid="pli-tv-pvr5:141.1" data-ref="sc141"><i>Tiṇavatthārako vivādādhikaraṇena na sammati, anuvādādhikaraṇena na sammati, āpattādhikaraṇena na sammati;</i> <b></b></a> <a data-uid="pli-tv-pvr5:141.2"><i>kiccādhikaraṇena sammati.</i> <b></b></a> <a data-uid="pli-tv-pvr5:141.3"><i>Evaṃ siyā samathā adhikaraṇehi sammanti.</i> <b></b></a> <a data-uid="pli-tv-pvr5:141.4"><i>Evaṃ siyā samathā adhikaraṇehi na sammanti. #7</i> <b></b></a></p>
<p><a data-uid="pli-tv-pvr5:142.1" data-ref="sc142"><i>Kathaṃ siyā adhikaraṇā samathehi sammanti, kathaṃ siyā adhikaraṇā samathehi na sammanti?</i> <b></b></a> <a data-uid="pli-tv-pvr5:142.2"><i>Vivādādhikaraṇaṃ sammukhāvinayena ca yebhuyyasikāya ca sammati;</i> <b></b></a> <a data-uid="pli-tv-pvr5:142.3"><i>sativinayena ca amūḷhavinayena ca paṭiññātakaraṇena ca tassapāpiyasikāya ca tiṇavatthārakena ca na sammati. #1</i> <b></b></a></p>
<p><a data-uid="pli-tv-pvr5:143.1" data-ref="sc143"><i>Anuvādādhikaraṇaṃ sammukhāvinayena ca sativinayena ca amūḷhavinayena ca tassapāpiyasikāya ca sammati;</i> <b></b></a> <a data-uid="pli-tv-pvr5:143.2"><i>yebhuyyasikāya ca paṭiññātakaraṇena ca tiṇavatthārakena ca na sammati. #2</i> <b></b></a></p>
<p><a data-uid="pli-tv-pvr5:144.1" data-ref="sc144"><i>Āpattādhikaraṇaṃ sammukhāvinayena ca paṭiññātakaraṇena ca tiṇavatthārakena ca sammati;</i> <b></b></a> <a data-uid="pli-tv-pvr5:144.2"><i>yebhuyyasikāya ca sativinayena ca amūḷhavinayena ca tassapāpiyasikāya ca na sammati. #3</i> <b></b></a></p>
<p><a data-uid="pli-tv-pvr5:145.1" data-ref="sc145, pts-vp-pli5.111"><i>Kiccādhikaraṇaṃ sammukhāvinayena sammati;</i> <b></b></a> <a data-uid="pli-tv-pvr5:145.2"><i>yebhuyyasikāya ca sativinayena ca amūḷhavinayena ca paṭiññātakaraṇena ca tassapāpiyasikāya ca tiṇavatthārakena ca na sammati.</i> <b></b></a> <a data-uid="pli-tv-pvr5:145.3"><i>Evaṃ siyā adhikaraṇā samathehi sammanti.</i> <b></b></a> <a data-uid="pli-tv-pvr5:145.4"><i>Evaṃ siyā adhikaraṇā samathehi na sammanti. #4</i> <b></b></a></p>
<p><a data-uid="pli-tv-pvr5:146.1" data-ref="sc146"><i>Kathaṃ siyā adhikaraṇā adhikaraṇehi sammanti?</i> <b></b></a> <a data-uid="pli-tv-pvr5:146.2"><i>Kathaṃ siyā adhikaraṇā adhikaraṇehi na sammanti?</i> <b></b></a> <a data-uid="pli-tv-pvr5:146.3"><i>Vivādādhikaraṇaṃ vivādādhikaraṇena na sammati, anuvādādhikaraṇena na sammati, āpattādhikaraṇena na sammati;</i> <b></b></a> <a data-uid="pli-tv-pvr5:146.4"><i>kiccādhikaraṇena sammati. #1</i> <b></b></a></p>
<p><a data-uid="pli-tv-pvr5:147.1" data-ref="sc147"><i>Anuvādādhikaraṇaṃ vivādādhikaraṇena na sammati, anuvādādhikaraṇena na sammati, āpattādhikaraṇena na sammati;</i> <b></b></a> <a data-uid="pli-tv-pvr5:147.2"><i>kiccādhikaraṇena sammati. #2</i> <b></b></a></p>
<p><a data-uid="pli-tv-pvr5:148.1" data-ref="sc148"><i>Āpattādhikaraṇaṃ vivādādhikaraṇena na sammati, anuvādādhikaraṇena na sammati, āpattādhikaraṇena na sammati;</i> <b></b></a> <a data-uid="pli-tv-pvr5:148.2"><i>kiccādhikaraṇena sammati. #3</i> <b></b></a></p>
<p><a data-uid="pli-tv-pvr5:149.1" data-ref="sc149"><i>Kiccādhikaraṇaṃ vivādādhikaraṇena na sammati, anuvādādhikaraṇena na sammati, āpattādhikaraṇena na sammati;</i> <b></b></a> <a data-uid="pli-tv-pvr5:149.2"><i>kiccādhikaraṇena sammati.</i> <b></b></a> <a data-uid="pli-tv-pvr5:149.3"><i>Evaṃ siyā adhikaraṇā adhikaraṇehi sammanti.</i> <b></b></a> <a data-uid="pli-tv-pvr5:149.4"><i>Evaṃ siyā adhikaraṇā adhikaraṇehi na sammanti. #4</i> <b></b></a></p>
<p><a data-uid="pli-tv-pvr5:150.1" data-ref="sc150"><i>Chāpi samathā cattāropi adhikaraṇā sammukhāvinayena sammanti;</i> <b></b></a> <a data-uid="pli-tv-pvr5:150.2"><i>sammukhāvinayo na kenaci sammati.</i> <b></b></a></p>
<p class="endsutta"><a data-uid="pli-tv-pvr5:151.1" data-ref="sc151"><i>Samathādhikaraṇavāro niṭṭhito ekūnavīsatimo.</i> <b></b></a></p>
<h2><a data-uid="pli-tv-pvr5:151.2"><i>15. Samuṭṭhāpanavāra</i> <b></b></a></h2>
<p><a data-uid="pli-tv-pvr5:152.1" data-ref="sc152"><i>Vivādādhikaraṇaṃ catunnaṃ adhikaraṇānaṃ katamaṃ adhikaraṇaṃ samuṭṭhāpeti?</i> <b></b></a> <a data-uid="pli-tv-pvr5:152.2"><i>Vivādādhikaraṇaṃ catunnaṃ adhikaraṇānaṃ na katamaṃ adhikaraṇaṃ samuṭṭhāpeti;</i> <b></b></a> <a data-uid="pli-tv-pvr5:152.3"><i>api ca vivādādhikaraṇapaccayā cattāro adhikaraṇā jāyanti.</i> <b></b></a> <a data-uid="pli-tv-pvr5:152.4"><i>Yathā kathaṃ viya?</i> <b></b></a> <a data-uid="pli-tv-pvr5:152.5"><i>Idha bhikkhū vivadanti—</i> <b></b></a> <a data-uid="pli-tv-pvr5:152.6"><i>“dhammo”ti vā, “adhammo”ti vā, “vinayo”ti vā, “avinayo”ti vā, “abhāsitaṃ alapitaṃ tathāgatenā”ti vā, “bhāsitaṃ lapitaṃ tathāgatenā”ti vā, “anāciṇṇaṃ tathāgatenā”ti vā, “āciṇṇaṃ tathāgatenā”ti vā, “apaññattaṃ tathāgatenā”ti vā, “paññattaṃ tathāgatenā”ti vā, “āpattī”ti vā, “anāpattī”ti vā, “lahukā āpattī”ti vā, “garukā āpattī”ti vā, “sāvasesā āpattī”ti vā, “anavasesā āpattī”ti vā, “duṭṭhullā āpattī”ti vā “aduṭṭhullā āpattī”ti vā.</i> <b></b></a> <a data-uid="pli-tv-pvr5:152.7" data-var="medhakaṃ → medhagaṃ (mr)"><i>Yaṃ tattha bhaṇḍanaṃ kalaho viggaho vivādo nānāvādo aññathāvādo vipaccatāya vohāro medhakaṃ, idaṃ vuccati vivādādhikaraṇaṃ.</i> <b></b></a> <a data-uid="pli-tv-pvr5:152.8"><i>Vivādādhikaraṇe saṃgho vivadati.</i> <b></b></a> <a data-uid="pli-tv-pvr5:152.9"><i>Vivādādhikaraṇaṃ vivadamāno anuvadati.</i> <b></b></a> <a data-uid="pli-tv-pvr5:152.10"><i>Anuvādādhikaraṇaṃ anuvadamāno āpattiṃ āpajjati āpattādhikaraṇaṃ.</i> <b></b></a> <a data-uid="pli-tv-pvr5:152.11"><i>Tāya āpattiyā saṃgho kammaṃ karoti kiccādhikaraṇaṃ.</i> <b></b></a> <a data-uid="pli-tv-pvr5:152.12"><i>Evaṃ vivādādhikaraṇapaccayā cattāro adhikaraṇā jāyanti.</i> <b></b></a></p>
<p><a data-uid="pli-tv-pvr5:153.1" data-ref="sc153"><i>Anuvādādhikaraṇaṃ catunnaṃ adhikaraṇānaṃ katamaṃ adhikaraṇaṃ samuṭṭhāpeti?</i> <b></b></a> <a data-uid="pli-tv-pvr5:153.2"><i>Anuvādādhikaraṇaṃ catunnaṃ adhikaraṇānaṃ na katamaṃ adhikaraṇaṃ samuṭṭhāpeti;</i> <b></b></a> <a data-uid="pli-tv-pvr5:153.3"><i>api ca anuvādādhikaraṇapaccayā cattāro adhikaraṇā jāyanti.</i> <b></b></a> <a data-uid="pli-tv-pvr5:153.4"><i>Yathā kathaṃ viya?</i> <b></b></a> <a data-uid="pli-tv-pvr5:153.5"><i>Idha bhikkhū bhikkhuṃ anuvadanti sīlavipattiyā vā ācāravipattiyā vā diṭṭhivipattiyā vā ājīvavipattiyā vā.</i> <b></b></a> <a data-uid="pli-tv-pvr5:153.6"><i>Yo tattha anuvādo anuvadanā anullapanā anubhaṇanā anusampavaṅkatā abbhussahanatā anubalappadānaṃ, idaṃ vuccati anuvādādhikaraṇaṃ.</i> <b></b></a> <a data-uid="pli-tv-pvr5:153.7"><i>Anuvādādhikaraṇe saṃgho vivadati.</i> <b></b></a> <a data-uid="pli-tv-pvr5:153.8"><i>Vivādādhikaraṇaṃ vivadamāno anuvadati.</i> <b></b></a> <a data-uid="pli-tv-pvr5:153.9"><i>Anuvādādhikaraṇaṃ anuvadamāno āpattiṃ āpajjati āpattādhikaraṇaṃ.</i> <b></b></a> <a data-uid="pli-tv-pvr5:153.10"><i>Tāya āpattiyā saṃgho kammaṃ karoti kiccādhikaraṇaṃ.</i> <b></b></a> <a data-uid="pli-tv-pvr5:153.11"><i>Evaṃ anuvādādhikaraṇapaccayā cattāro adhikaraṇā jāyanti.</i> <b></b></a></p>
<p><a data-uid="pli-tv-pvr5:154.1" data-ref="sc154, pts-vp-pli5.112"><i>Āpattādhikaraṇaṃ catunnaṃ adhikaraṇānaṃ katamaṃ adhikaraṇaṃ samuṭṭhāpeti?</i> <b></b></a> <a data-uid="pli-tv-pvr5:154.2"><i>Āpattādhikaraṇaṃ catunnaṃ adhikaraṇānaṃ na katamaṃ adhikaraṇaṃ samuṭṭhāpeti;</i> <b></b></a> <a data-uid="pli-tv-pvr5:154.3"><i>api ca āpattādhikaraṇapaccayā cattāro adhikaraṇā jāyanti.</i> <b></b></a> <a data-uid="pli-tv-pvr5:154.4"><i>Yathā kathaṃ viya?</i> <b></b></a> <a data-uid="pli-tv-pvr5:154.5"><i>Pañcapi āpattikkhandhā āpattādhikaraṇaṃ, sattapi āpattikkhandhā āpattādhikaraṇaṃ, idaṃ vuccati āpattādhikaraṇaṃ.</i> <b></b></a> <a data-uid="pli-tv-pvr5:154.6"><i>Āpattādhikaraṇe saṃgho vivadati.</i> <b></b></a> <a data-uid="pli-tv-pvr5:154.7"><i>Vivādādhikaraṇaṃ vivadamāno anuvadati.</i> <b></b></a> <a data-uid="pli-tv-pvr5:154.8"><i>Anuvādādhikaraṇaṃ anuvadamāno āpattiṃ āpajjati āpattādhikaraṇaṃ.</i> <b></b></a> <a data-uid="pli-tv-pvr5:154.9"><i>Tāya āpattiyā saṃgho kammaṃ karoti kiccādhikaraṇaṃ.</i> <b></b></a> <a data-uid="pli-tv-pvr5:154.10"><i>Evaṃ āpattādhikaraṇapaccayā cattāro adhikaraṇā jāyanti.</i> <b></b></a></p>
<p><a data-uid="pli-tv-pvr5:155.1" data-ref="sc155"><i>Kiccādhikaraṇaṃ catunnaṃ adhikaraṇānaṃ katamaṃ adhikaraṇaṃ samuṭṭhāpeti?</i> <b></b></a> <a data-uid="pli-tv-pvr5:155.2"><i>Kiccādhikaraṇaṃ catunnaṃ adhikaraṇānaṃ na katamaṃ adhikaraṇaṃ samuṭṭhāpeti, api ca kiccādhikaraṇapaccayā cattāro adhikaraṇā jāyanti.</i> <b></b></a> <a data-uid="pli-tv-pvr5:155.3"><i>Yathā kathaṃ viya?</i> <b></b></a> <a data-uid="pli-tv-pvr5:155.4"><i>Yā saṃghassa kiccayatā karaṇīyatā apalokanakammaṃ ñattikammaṃ ñattidutiyakammaṃ ñatticatutthakammaṃ, idaṃ vuccati kiccādhikaraṇaṃ.</i> <b></b></a> <a data-uid="pli-tv-pvr5:155.5"><i>Kiccādhikaraṇe saṃgho vivadati.</i> <b></b></a> <a data-uid="pli-tv-pvr5:155.6"><i>Vivādādhikaraṇaṃ vivadamāno anuvadati.</i> <b></b></a> <a data-uid="pli-tv-pvr5:155.7"><i>Anuvādādhikaraṇaṃ anuvadamāno āpattiṃ āpajjati āpattādhikaraṇaṃ.</i> <b></b></a> <a data-uid="pli-tv-pvr5:155.8"><i>Tāya āpattiyā saṃgho kammaṃ karoti kiccādhikaraṇaṃ.</i> <b></b></a> <a data-uid="pli-tv-pvr5:155.9"><i>Evaṃ kiccādhikaraṇapaccayā cattāro adhikaraṇā jāyanti.</i> <b></b></a></p>
<p class="endsutta"><a data-uid="pli-tv-pvr5:156.1" data-ref="sc156"><i>Samuṭṭhāpanavāro niṭṭhito vīsatimo.</i> <b></b></a></p>
<h2><a data-uid="pli-tv-pvr5:156.2"><i>16. Bhajativāra</i> <b></b></a></h2>
<p><a data-uid="pli-tv-pvr5:157.1" data-ref="sc157"><i>Vivādādhikaraṇaṃ catunnaṃ adhikaraṇānaṃ katamaṃ adhikaraṇaṃ bhajati?</i> <b></b></a> <a data-uid="pli-tv-pvr5:157.2"><i>Katamaṃ adhikaraṇaṃ upanissitaṃ?</i> <b></b></a> <a data-uid="pli-tv-pvr5:157.3"><i>Katamaṃ adhikaraṇaṃ pariyāpannaṃ?</i> <b></b></a> <a data-uid="pli-tv-pvr5:157.4"><i>Katamena adhikaraṇena saṅgahitaṃ? #1</i> <b></b></a></p>
<p><a data-uid="pli-tv-pvr5:158.1" data-ref="sc158"><i>Anuvādādhikaraṇaṃ catunnaṃ adhikaraṇānaṃ katamaṃ adhikaraṇaṃ bhajati?</i> <b></b></a> <a data-uid="pli-tv-pvr5:158.2"><i>Katamaṃ adhikaraṇaṃ upanissitaṃ?</i> <b></b></a> <a data-uid="pli-tv-pvr5:158.3"><i>Katamaṃ adhikaraṇaṃ pariyāpannaṃ?</i> <b></b></a> <a data-uid="pli-tv-pvr5:158.4"><i>Katamena adhikaraṇena saṅgahitaṃ? #2</i> <b></b></a></p>
<p><a data-uid="pli-tv-pvr5:159.1" data-ref="sc159"><i>Āpattādhikaraṇaṃ catunnaṃ adhikaraṇānaṃ katamaṃ adhikaraṇaṃ bhajati?</i> <b></b></a> <a data-uid="pli-tv-pvr5:159.2"><i>Katamaṃ adhikaraṇaṃ upanissitaṃ?</i> <b></b></a> <a data-uid="pli-tv-pvr5:159.3"><i>Katamaṃ adhikaraṇaṃ pariyāpannaṃ?</i> <b></b></a> <a data-uid="pli-tv-pvr5:159.4"><i>Katamena adhikaraṇena saṅgahitaṃ? #3</i> <b></b></a></p>
<p><a data-uid="pli-tv-pvr5:160.1" data-ref="sc160"><i>Kiccādhikaraṇaṃ catunnaṃ adhikaraṇānaṃ katamaṃ adhikaraṇaṃ bhajati?</i> <b></b></a> <a data-uid="pli-tv-pvr5:160.2"><i>Katamaṃ adhikaraṇaṃ upanissitaṃ?</i> <b></b></a> <a data-uid="pli-tv-pvr5:160.3"><i>Katamaṃ adhikaraṇaṃ pariyāpannaṃ?</i> <b></b></a> <a data-uid="pli-tv-pvr5:160.4"><i>Katamena adhikaraṇena saṅgahitaṃ? #4</i> <b></b></a></p>
<p><a data-uid="pli-tv-pvr5:161.1" data-ref="sc161"><i>Vivādādhikaraṇaṃ catunnaṃ adhikaraṇānaṃ vivādādhikaraṇaṃ bhajati, vivādādhikaraṇaṃ upanissitaṃ, vivādādhikaraṇaṃ pariyāpannaṃ, vivādādhikaraṇena saṅgahitaṃ. #1</i> <b></b></a></p>
<p><a data-uid="pli-tv-pvr5:162.1" data-ref="sc162"><i>Anuvādādhikaraṇaṃ catunnaṃ adhikaraṇānaṃ anuvādādhikaraṇaṃ bhajati, anuvādādhikaraṇaṃ upanissitaṃ, anuvādādhikaraṇaṃ pariyāpannaṃ, anuvādādhikaraṇena saṅgahitaṃ. #2</i> <b></b></a></p>
<p><a data-uid="pli-tv-pvr5:163.1" data-ref="sc163"><i>Āpattādhikaraṇaṃ catunnaṃ adhikaraṇānaṃ āpattādhikaraṇaṃ bhajati, āpattādhikaraṇaṃ upanissitaṃ, āpattādhikaraṇaṃ pariyāpannaṃ, āpattādhikaraṇena saṅgahitaṃ. #3</i> <b></b></a></p>
<p><a data-uid="pli-tv-pvr5:164.1" data-ref="sc164"><i>Kiccādhikaraṇaṃ catunnaṃ adhikaraṇānaṃ kiccādhikaraṇaṃ bhajati, kiccādhikaraṇaṃ upanissitaṃ, kiccādhikaraṇaṃ pariyāpannaṃ, kiccādhikaraṇena saṅgahitaṃ. #4</i> <b></b></a></p>
<p><a data-uid="pli-tv-pvr5:165.1" data-ref="sc165"><i>Vivādādhikaraṇaṃ sattannaṃ samathānaṃ kati samathe bhajati, kati samathe upanissitaṃ, kati samathe pariyāpannaṃ, katihi samathehi saṅgahitaṃ, katihi samathehi sammati? #1</i> <b></b></a></p>
<p><a data-uid="pli-tv-pvr5:166.1" data-ref="sc166"><i>Anuvādādhikaraṇaṃ sattannaṃ samathānaṃ kati samathe bhajati, kati samathe upanissitaṃ, kati samathe pariyāpannaṃ, katihi samathehi saṅgahitaṃ, katihi samathehi sammati? #2</i> <b></b></a></p>
<p><a data-uid="pli-tv-pvr5:167.1" data-ref="sc167"><i>Āpattādhikaraṇaṃ sattannaṃ samathānaṃ kati samathe bhajati, kati samathe upanissitaṃ, kati samathe pariyāpannaṃ, katihi samathehi saṅgahitaṃ, katihi samathehi sammati? #3</i> <b></b></a></p>
<p><a data-uid="pli-tv-pvr5:168.1" data-ref="sc168"><i>Kiccādhikaraṇaṃ sattannaṃ samathānaṃ kati samathe bhajati, kati samathe upanissitaṃ, kati samathe pariyāpannaṃ, katihi samathehi saṅgahitaṃ, katihi samathehi sammati? #4</i> <b></b></a></p>
<p><a data-uid="pli-tv-pvr5:169.1" data-ref="sc169"><i>Vivādādhikaraṇaṃ sattannaṃ samathānaṃ dve samathe bhajati, dve samathe upanissitaṃ, dve samathe pariyāpannaṃ, dvīhi samathehi saṅgahitaṃ, dvīhi samathehi sammati—</i> <b></b></a> <a data-uid="pli-tv-pvr5:169.2"><i>sammukhāvinayena ca yebhuyyasikāya ca. #1</i> <b></b></a></p>
<p><a data-uid="pli-tv-pvr5:170.1" data-ref="sc170"><i>Anuvādādhikaraṇaṃ sattannaṃ samathānaṃ cattāro samathe bhajati, cattāro samathe upanissitaṃ, cattāro samathe pariyāpannaṃ, catūhi samathehi saṅgahitaṃ, catūhi samathehi sammati—</i> <b></b></a> <a data-uid="pli-tv-pvr5:170.2"><i>sammukhāvinayena ca sativinayena ca amūḷhavinayena ca tassapāpiyasikāya ca. #2</i> <b></b></a></p>
<p><a data-uid="pli-tv-pvr5:171.1" data-ref="sc171, pts-vp-pli5.113"><i>Āpattādhikaraṇaṃ sattannaṃ samathānaṃ tayo samathe bhajati, tayo samathe upanissitaṃ, tayo samathe pariyāpannaṃ, tīhi samathehi saṅgahitaṃ tīhi samathehi sammati—</i> <b></b></a> <a data-uid="pli-tv-pvr5:171.2"><i>sammukhāvinayena ca paṭiññātakaraṇena ca tiṇavatthārakena ca. #3</i> <b></b></a></p>
<p><a data-uid="pli-tv-pvr5:172.1" data-ref="sc172"><i>Kiccādhikaraṇaṃ sattannaṃ samathānaṃ ekaṃ samathaṃ bhajati, ekaṃ samathaṃ upanissitaṃ, ekaṃ samathaṃ pariyāpannaṃ, ekena samathena saṅgahitaṃ, ekena samathena sammati—</i> <b></b></a> <a data-uid="pli-tv-pvr5:172.2"><i>sammukhāvinayenāti. #4</i> <b></b></a></p>
<p class="endsutta"><a data-uid="pli-tv-pvr5:173.1" data-ref="sc173"><i>Bhajativāro niṭṭhito ekavīsatimo.</i> <b></b></a></p>
<p class="end"><a data-uid="pli-tv-pvr5:174.1" data-ref="sc174"><i>Samathabhedo niṭṭhito.</i> <b></b></a></p>
<section class="uddana">
<p><a data-uid="pli-tv-pvr5:175.1" data-ref="sc175"><i>Tassuddānaṃ</i> <b></b></a></p>
<blockquote class="gatha">
<p><a data-uid="pli-tv-pvr5:176.1" data-ref="sc176"><i>Adhikaraṇaṃ pariyāyaṃ,</i> <b></b></a><br>
<a data-uid="pli-tv-pvr5:176.2"><i>sādhāraṇā ca bhāgiyā;</i> <b></b></a><br>
<a data-uid="pli-tv-pvr5:176.3"><i>Samathā sādhāraṇikā,</i> <b></b></a><br>
<a data-uid="pli-tv-pvr5:176.4"><i>samathassa tabbhāgiyā.</i> <b></b></a></p>
<p><a data-uid="pli-tv-pvr5:177.1" data-ref="sc177"><i>Samathā sammukhā ceva,</i> <b></b></a><br>
<a data-uid="pli-tv-pvr5:177.2"><i>vinayena kusalena ca;</i> <b></b></a><br>
<a data-uid="pli-tv-pvr5:177.3"><i>Yattha samathasaṃsaṭṭhā,</i> <b></b></a><br>
<a data-uid="pli-tv-pvr5:177.4"><i>sammanti na sammanti ca;</i> <b></b></a><br>
<a data-uid="pli-tv-pvr5:177.5"><i>Samathādhikaraṇañceva,</i> <b></b></a><br>
<a data-uid="pli-tv-pvr5:177.6"><i>samuṭṭhānaṃ bhajanti cāti.</i> <b></b></a></p>
</blockquote>
</section>
</body>
</html>