<!DOCTYPE html>
<html>
<head>
<title></title>
<meta charset="utf-8">
<link rel="stylesheet" type="text/css" href="../../../../style.css">
</head>
<body>
<header>
<p class="division"><a data-uid="pli-tv-pvr1.16:1.1"><i>Parivāra</i> <b></b></a></p>
<p><a data-uid="pli-tv-pvr1.16:2.1"><i>Bhikkhuvibhaṅga</i> <b></b></a></p>
<p><a data-uid="pli-tv-pvr1.16:3.1"><i>Dutiyabhāga</i> <b></b></a></p>
<h1><a data-uid="pli-tv-pvr1.16:4.1"><i>8. Samuccayavāra</i> <b></b></a></h1>
</header>
<p><a data-uid="pli-tv-pvr1.16:5.1" data-ref="sc1, pts-vp-pli5.53"><i>Methunaṃ dhammaṃ paṭisevanapaccayā kati āpattiyo āpajjati?</i> <b></b></a> <a data-uid="pli-tv-pvr1.16:5.2"><i>Methunaṃ dhammaṃ paṭisevanapaccayā catasso āpattiyo āpajjati.</i> <b></b></a> <a data-uid="pli-tv-pvr1.16:5.3"><i>Akkhāyite sarīre methunaṃ dhammaṃ paṭisevati, āpatti pārājikassa;</i> <b></b></a> <a data-uid="pli-tv-pvr1.16:5.4"><i>yebhuyyena khāyite sarīre methunaṃ dhammaṃ paṭisevati, āpatti thullaccayassa;</i> <b></b></a> <a data-uid="pli-tv-pvr1.16:5.5"><i>vaṭṭakate mukhe acchupantaṃ aṅgajātaṃ paveseti, āpatti dukkaṭassa;</i> <b></b></a> <a data-uid="pli-tv-pvr1.16:5.6"><i>jatumaṭṭhake pācittiyaṃ—</i> <b></b></a> <a data-uid="pli-tv-pvr1.16:5.7"><i>methunaṃ dhammaṃ paṭisevanapaccayā imā catasso āpattiyo āpajjati.</i> <b></b></a> <a data-uid="pli-tv-pvr1.16:5.8"><i>Tā āpattiyo catunnaṃ vipattīnaṃ kati vipattiyo bhajanti?</i> <b></b></a> <a data-uid="pli-tv-pvr1.16:5.9"><i>Sattannaṃ āpattikkhandhānaṃ katihi āpattikkhandhehi saṅgahitā?</i> <b></b></a> <a data-uid="pli-tv-pvr1.16:5.10"><i>Channaṃ āpattisamuṭṭhānānaṃ katihi samuṭṭhānehi samuṭṭhanti?</i> <b></b></a> <a data-uid="pli-tv-pvr1.16:5.11"><i>Catunnaṃ adhikaraṇānaṃ katamaṃ adhikaraṇaṃ?</i> <b></b></a> <a data-uid="pli-tv-pvr1.16:5.12"><i>Sattannaṃ samathānaṃ katihi samathehi sammanti?</i> <b></b></a> <a data-uid="pli-tv-pvr1.16:5.13"><i>Tā āpattiyo catunnaṃ vipattīnaṃ dve vipattiyo bhajanti—</i> <b></b></a> <a data-uid="pli-tv-pvr1.16:5.14"><i>siyā sīlavipattiṃ siyā ācāravipattiṃ.</i> <b></b></a> <a data-uid="pli-tv-pvr1.16:5.15"><i>Sattannaṃ āpattikkhandhānaṃ catūhi āpattikkhandhehi saṅgahitā—</i> <b></b></a> <a data-uid="pli-tv-pvr1.16:5.16"><i>siyā pārājikāpattikkhandhena, siyā thullaccayāpattikkhandhena, siyā pācittiyāpattikkhandhena, siyā dukkaṭāpattikkhandhena.</i> <b></b></a> <a data-uid="pli-tv-pvr1.16:5.17"><i>Channaṃ āpattisamuṭṭhānānaṃ ekena samuṭṭhānena samuṭṭhanti—</i> <b></b></a> <a data-uid="pli-tv-pvr1.16:5.18"><i>kāyato ca cittato ca samuṭṭhanti, na vācato.</i> <b></b></a> <a data-uid="pli-tv-pvr1.16:5.19"><i>Catunnaṃ adhikaraṇānaṃ, āpattādhikaraṇaṃ.</i> <b></b></a> <a data-uid="pli-tv-pvr1.16:5.20"><i>Sattannaṃ samathānaṃ, tīhi samathehi sammanti—</i> <b></b></a> <a data-uid="pli-tv-pvr1.16:5.21"><i>siyā sammukhāvinayena ca, paṭiññātakaraṇena ca, siyā sammukhāvinayena ca tiṇavatthārakena ca … pe …. #1</i> <b></b></a></p>
<p><a data-uid="pli-tv-pvr1.16:6.1" data-ref="sc2"><i>Anādariyaṃ paṭicca udake uccāraṃ vā passāvaṃ vā kheḷaṃ vā karaṇapaccayā kati āpattiyo āpajjati?</i> <b></b></a> <a data-uid="pli-tv-pvr1.16:6.2"><i>Anādariyaṃ paṭicca udake uccāraṃ vā passāvaṃ vā kheḷaṃ vā karaṇapaccayā ekaṃ āpattiṃ āpajjati.</i> <b></b></a> <a data-uid="pli-tv-pvr1.16:6.3"><i>Dukkaṭaṃ—</i> <b></b></a> <a data-uid="pli-tv-pvr1.16:6.4"><i>anādariyaṃ paṭicca udake uccāraṃ vā passāvaṃ vā kheḷaṃ vā karaṇapaccayā imaṃ ekaṃ āpattiṃ āpajjati.</i> <b></b></a> <a data-uid="pli-tv-pvr1.16:6.5"><i>Sā āpatti catunnaṃ vipattīnaṃ kati vipattiyo bhajati?</i> <b></b></a> <a data-uid="pli-tv-pvr1.16:6.6"><i>Sattannaṃ āpattikkhandhānaṃ katihi āpattikkhandhehi saṅgahitā?</i> <b></b></a> <a data-uid="pli-tv-pvr1.16:6.7"><i>Channaṃ āpattisamuṭṭhānānaṃ katihi samuṭṭhānehi samuṭṭhāti?</i> <b></b></a> <a data-uid="pli-tv-pvr1.16:6.8"><i>Catunnaṃ adhikaraṇānaṃ katamaṃ adhikaraṇaṃ?</i> <b></b></a> <a data-uid="pli-tv-pvr1.16:6.9"><i>Sattannaṃ samathānaṃ katihi samathehi sammati?</i> <b></b></a> <a data-uid="pli-tv-pvr1.16:6.10"><i>Sā āpatti catunnaṃ vipattīnaṃ ekaṃ vipattiṃ bhajati—</i> <b></b></a> <a data-uid="pli-tv-pvr1.16:6.11"><i>ācāravipattiṃ.</i> <b></b></a> <a data-uid="pli-tv-pvr1.16:6.12"><i>Sattannaṃ āpattikkhandhānaṃ ekena āpattikkhandhena saṅgahitā—</i> <b></b></a> <a data-uid="pli-tv-pvr1.16:6.13"><i>dukkaṭāpattikkhandhena.</i> <b></b></a> <a data-uid="pli-tv-pvr1.16:6.14"><i>Channaṃ āpattisamuṭṭhānānaṃ ekena samuṭṭhānena samuṭṭhāti—</i> <b></b></a> <a data-uid="pli-tv-pvr1.16:6.15"><i>kāyato ca cittato ca samuṭṭhāti, na vācato.</i> <b></b></a> <a data-uid="pli-tv-pvr1.16:6.16"><i>Catunnaṃ adhikaraṇānaṃ, āpattādhikaraṇaṃ.</i> <b></b></a> <a data-uid="pli-tv-pvr1.16:6.17"><i>Sattannaṃ samathānaṃ tīhi samathehi sammati—</i> <b></b></a> <a data-uid="pli-tv-pvr1.16:6.18"><i>siyā sammukhāvinayena ca paṭiññātakaraṇena ca, siyā sammukhāvinayena ca tiṇavatthārakena cāti. #2</i> <b></b></a></p>
<p class="endsutta"><a data-uid="pli-tv-pvr1.16:7.1" data-ref="sc3"><i>Samuccayavāro niṭṭhito aṭṭhamo.</i> <b></b></a><br>
<a data-uid="pli-tv-pvr1.16:7.2"><i>Aṭṭhapaccayavārā niṭṭhitā.</i> <b></b></a><br>
<a data-uid="pli-tv-pvr1.16:7.3"><i>Mahāvibhaṅge soḷasamahāvārā niṭṭhitā.</i> <b></b></a></p>
<p class="end"><a data-uid="pli-tv-pvr1.16:8.1" data-ref="sc4" data-var="Bhikkhuvibhaṅgamahāvāro niṭṭhito → niṭṭhito ca mahāvibhaṅgo (bj)"><i>Bhikkhuvibhaṅgamahāvāro niṭṭhito.</i> <b></b></a></p>
</body>
</html>
