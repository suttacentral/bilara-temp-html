<!DOCTYPE html>
<html>
<head>
<title></title>
<meta charset="utf-8">
<link rel="stylesheet" type="text/css" href="../../../../style.css">
</head>
<body>
<header>
<p class="division"><a data-uid="pli-tv-pvr1.10:1.1"><i>Parivāra</i> <b></b></a></p>
<p><a data-uid="pli-tv-pvr1.10:2.1"><i>Bhikkhuvibhaṅga</i> <b></b></a></p>
<p><a data-uid="pli-tv-pvr1.10:3.1"><i>Dutiyabhāga</i> <b></b></a></p>
<h1><a data-uid="pli-tv-pvr1.10:4.1"><i>Katāpattivāra</i> <b></b></a></h1>
</header>
<h2><a data-uid="pli-tv-pvr1.10:5.1"><i>1. Pārājikakaṇḍa</i> <b></b></a></h2>
<p><a data-uid="pli-tv-pvr1.10:6.1" data-ref="sc1, pts-vp-pli5.51"><i>Methunaṃ dhammaṃ paṭisevanapaccayā kati āpattiyo āpajjati?</i> <b></b></a> <a data-uid="pli-tv-pvr1.10:6.2"><i>Methunaṃ dhammaṃ paṭisevanapaccayā catasso āpattiyo āpajjati—</i> <b></b></a> <a data-uid="pli-tv-pvr1.10:6.3"><i>akkhāyite sarīre methunaṃ dhammaṃ paṭisevati, āpatti pārājikassa;</i> <b></b></a> <a data-uid="pli-tv-pvr1.10:6.4"><i>yebhuyyena khāyite sarīre methunaṃ dhammaṃ paṭisevati, āpatti thullaccayassa;</i> <b></b></a> <a data-uid="pli-tv-pvr1.10:6.5"><i>vaṭṭakate mukhe acchupantaṃ aṅgajātaṃ paveseti, āpatti dukkaṭassa;</i> <b></b></a> <a data-uid="pli-tv-pvr1.10:6.6" data-var="jatumaṭṭhake → jatumaṭṭake (bj)"><i>jatumaṭṭhake pācittiyaṃ—</i> <b></b></a> <a data-uid="pli-tv-pvr1.10:6.7"><i>methunaṃ dhammaṃ paṭisevanapaccayā imā catasso āpattiyo āpajjati. #1</i> <b></b></a></p>
<p><a data-uid="pli-tv-pvr1.10:7.1" data-ref="sc2"><i>Adinnaṃ ādiyanapaccayā kati āpattiyo āpajjati?</i> <b></b></a> <a data-uid="pli-tv-pvr1.10:7.2"><i>Adinnaṃ ādiyanapaccayā tisso āpattiyo āpajjati.</i> <b></b></a> <a data-uid="pli-tv-pvr1.10:7.3"><i>Pañcamāsakaṃ vā atirekapañcamāsakaṃ vā agghanakaṃ adinnaṃ theyyasaṅkhātaṃ ādiyati, āpatti pārājikassa;</i> <b></b></a> <a data-uid="pli-tv-pvr1.10:7.4"><i>atirekamāsakaṃ vā ūnapañcamāsakaṃ vā agghanakaṃ adinnaṃ theyyasaṅkhātaṃ ādiyati, āpatti thullaccayassa;</i> <b></b></a> <a data-uid="pli-tv-pvr1.10:7.5"><i>māsakaṃ vā ūnamāsakaṃ vā agghanakaṃ adinnaṃ theyyasaṅkhātaṃ ādiyati, āpatti dukkaṭassa—</i> <b></b></a> <a data-uid="pli-tv-pvr1.10:7.6"><i>adinnaṃ ādiyanapaccayā imā tisso āpattiyo āpajjati. #2</i> <b></b></a></p>
<p><a data-uid="pli-tv-pvr1.10:8.1" data-ref="sc3"><i>Sañcicca manussaviggahaṃ jīvitā voropanapaccayā kati āpattiyo āpajjati?</i> <b></b></a> <a data-uid="pli-tv-pvr1.10:8.2"><i>Sañcicca manussaviggahaṃ jīvitā voropanapaccayā tisso āpattiyo āpajjati.</i> <b></b></a> <a data-uid="pli-tv-pvr1.10:8.3"><i>Manussaṃ odissa opātaṃ khaṇati “papatitvā marissatī”ti, āpatti dukkaṭassa;</i> <b></b></a> <a data-uid="pli-tv-pvr1.10:8.4"><i>papatite dukkhā vedanā uppajjati, āpatti thullaccayassa;</i> <b></b></a> <a data-uid="pli-tv-pvr1.10:8.5"><i>marati, āpatti pārājikassa—</i> <b></b></a> <a data-uid="pli-tv-pvr1.10:8.6"><i>sañcicca manussaviggahaṃ jīvitā voropanapaccayā imā tisso āpattiyo āpajjati. #3</i> <b></b></a></p>
<p><a data-uid="pli-tv-pvr1.10:9.1" data-ref="sc4"><i>Asantaṃ abhūtaṃ uttarimanussadhammaṃ ullapanapaccayā kati āpattiyo āpajjati?</i> <b></b></a> <a data-uid="pli-tv-pvr1.10:9.2"><i>Asantaṃ abhūtaṃ uttarimanussadhammaṃ ullapanapaccayā tisso āpattiyo āpajjati—</i> <b></b></a> <a data-uid="pli-tv-pvr1.10:9.3"><i>pāpiccho icchāpakato asantaṃ abhūtaṃ uttarimanussadhammaṃ ullapati, āpatti pārājikassa;</i> <b></b></a> <a data-uid="pli-tv-pvr1.10:9.4"><i>“yo te vihāre vasati so bhikkhu arahā”ti bhaṇati, paṭivijānantassa āpatti thullaccayassa;</i> <b></b></a> <a data-uid="pli-tv-pvr1.10:9.5"><i>na paṭivijānantassa āpatti dukkaṭassa—</i> <b></b></a> <a data-uid="pli-tv-pvr1.10:9.6"><i>asantaṃ abhūtaṃ uttarimanussadhammaṃ ullapanapaccayā imā tisso āpattiyo āpajjati. #4</i> <b></b></a></p>
<p class="end"><a data-uid="pli-tv-pvr1.10:10.1" data-ref="sc5"><i>Cattāro pārājikā niṭṭhitā.</i> <b></b></a></p>
<h2><a data-uid="pli-tv-pvr1.10:11.1"><i>2. Saṃghādisesakaṇḍādi</i> <b></b></a></h2>
<p><a data-uid="pli-tv-pvr1.10:12.1" data-ref="sc6"><i>Upakkamitvā asucimocanapaccayā kati āpattiyo āpajjati?</i> <b></b></a> <a data-uid="pli-tv-pvr1.10:12.2"><i>Upakkamitvā asucimocanapaccayā tisso āpattiyo āpajjati—</i> <b></b></a> <a data-uid="pli-tv-pvr1.10:12.3"><i>ceteti upakkamati muccati, āpatti saṃghādisesassa;</i> <b></b></a> <a data-uid="pli-tv-pvr1.10:12.4"><i>ceteti upakkamati na muccati, āpatti thullaccayassa;</i> <b></b></a> <a data-uid="pli-tv-pvr1.10:12.5"><i>payoge dukkaṭaṃ—</i> <b></b></a> <a data-uid="pli-tv-pvr1.10:12.6"><i>upakkamitvā asucimocanapaccayā imā tisso āpattiyo āpajjati. #1</i> <b></b></a></p>
<p><a data-uid="pli-tv-pvr1.10:13.1" data-ref="sc7"><i>Kāyasaṃsaggaṃ samāpajjanapaccayā kati āpattiyo āpajjati?</i> <b></b></a> <a data-uid="pli-tv-pvr1.10:13.2"><i>Kāyasaṃsaggaṃ samāpajjanapaccayā pañca āpattiyo āpajjati—</i> <b></b></a> <a data-uid="pli-tv-pvr1.10:13.3"><i>avassutā bhikkhunī avassutassa purisapuggalassa adhakkhakaṃ ubbhajāṇumaṇḍalaṃ gahaṇaṃ sādiyati, āpatti pārājikassa;</i> <b></b></a> <a data-uid="pli-tv-pvr1.10:13.4"><i>bhikkhu kāyena kāyaṃ āmasati, āpatti saṃghādisesassa;</i> <b></b></a> <a data-uid="pli-tv-pvr1.10:13.5"><i>kāyena kāyapaṭibaddhaṃ āmasati, āpatti thullaccayassa;</i> <b></b></a> <a data-uid="pli-tv-pvr1.10:13.6"><i>kāyapaṭibaddhena kāyapaṭibaddhaṃ āmasati, āpatti dukkaṭassa;</i> <b></b></a> <a data-uid="pli-tv-pvr1.10:13.7"><i>aṅgulipatodake pācittiyaṃ—</i> <b></b></a> <a data-uid="pli-tv-pvr1.10:13.8"><i>kāyasaṃsaggaṃ samāpajjanapaccayā imā pañca āpattiyo āpajjati. #2</i> <b></b></a></p>
<p><a data-uid="pli-tv-pvr1.10:14.1" data-ref="sc8"><i>Mātugāmaṃ duṭṭhullāhi vācāhi obhāsanapaccayā tisso āpattiyo āpajjati—</i> <b></b></a> <a data-uid="pli-tv-pvr1.10:14.2"><i>vaccamaggaṃ passāvamaggaṃ ādissa vaṇṇampi bhaṇati avaṇṇampi bhaṇati, āpatti saṃghādisesassa;</i> <b></b></a> <a data-uid="pli-tv-pvr1.10:14.3"><i>vaccamaggaṃ passāvamaggaṃ ṭhapetvā adhakkhakaṃ ubbhajāṇumaṇḍalaṃ ādissa vaṇṇampi bhaṇati avaṇṇampi bhaṇati, āpatti thullaccayassa;</i> <b></b></a> <a data-uid="pli-tv-pvr1.10:14.4"><i>kāyapaṭibaddhaṃ ādissa vaṇṇampi bhaṇati avaṇṇampi bhaṇati, āpatti dukkaṭassa. #3</i> <b></b></a></p>
<p><a data-uid="pli-tv-pvr1.10:15.1" data-ref="sc9"><i>Attakāmapāricariyāya vaṇṇaṃ bhāsanapaccayā tisso āpattiyo āpajjati—</i> <b></b></a> <a data-uid="pli-tv-pvr1.10:15.2"><i>mātugāmassa santike attakāmapāricariyāya vaṇṇaṃ bhāsati, āpatti saṃghādisesassa;</i> <b></b></a> <a data-uid="pli-tv-pvr1.10:15.3"><i>paṇḍakassa santike attakāmapāricariyāya vaṇṇaṃ bhāsati, āpatti thullaccayassa;</i> <b></b></a> <a data-uid="pli-tv-pvr1.10:15.4"><i>tiracchānagatassa santike attakāmapāricariyāya vaṇṇaṃ bhāsati, āpatti dukkaṭassa. #4</i> <b></b></a></p>
<p><a data-uid="pli-tv-pvr1.10:16.1" data-ref="sc10"><i>Sañcarittaṃ samāpajjanapaccayā tisso āpattiyo āpajjati—</i> <b></b></a> <a data-uid="pli-tv-pvr1.10:16.2"><i>paṭiggaṇhāti vīmaṃsati paccāharati, āpatti saṃghādisesassa;</i> <b></b></a> <a data-uid="pli-tv-pvr1.10:16.3"><i>paṭiggaṇhāti vīmaṃsati na paccāharati, āpatti thullaccayassa;</i> <b></b></a> <a data-uid="pli-tv-pvr1.10:16.4"><i>paṭiggaṇhāti na vīmaṃsati na paccāharati, āpatti dukkaṭassa. #5</i> <b></b></a></p>
<p><a data-uid="pli-tv-pvr1.10:17.1" data-ref="sc11"><i>Saññācikāya kuṭiṃ kārāpanapaccayā tisso āpattiyo āpajjati—</i> <b></b></a> <a data-uid="pli-tv-pvr1.10:17.2"><i>kārāpeti, payoge dukkaṭaṃ;</i> <b></b></a> <a data-uid="pli-tv-pvr1.10:17.3" data-var="ekaṃ piṇḍaṃ → ekapiṇḍe (s1-3)"><i>ekaṃ piṇḍaṃ anāgate āpatti thullaccayassa;</i> <b></b></a> <a data-uid="pli-tv-pvr1.10:17.4"><i>tasmiṃ piṇḍe āgate āpatti saṃghādisesassa. #6</i> <b></b></a></p>
<p><a data-uid="pli-tv-pvr1.10:18.1" data-ref="sc12"><i>Mahallakaṃ vihāraṃ kārāpanapaccayā tisso āpattiyo āpajjati—</i> <b></b></a> <a data-uid="pli-tv-pvr1.10:18.2"><i>kārāpeti, payoge dukkaṭaṃ;</i> <b></b></a> <a data-uid="pli-tv-pvr1.10:18.3"><i>ekaṃ piṇḍaṃ anāgate, āpatti thullaccayassa;</i> <b></b></a> <a data-uid="pli-tv-pvr1.10:18.4"><i>tasmiṃ piṇḍe āgate āpatti saṃghādisesassa. #7</i> <b></b></a></p>
<p><a data-uid="pli-tv-pvr1.10:19.1" data-ref="sc13"><i>Bhikkhuṃ amūlakena pārājikena dhammena anuddhaṃsanapaccayā tisso āpattiyo āpajjati—</i> <b></b></a> <a data-uid="pli-tv-pvr1.10:19.2"><i>anokāsaṃ kārāpetvā cāvanādhippāyo vadeti, āpatti saṃghādisesena dukkaṭassa;</i> <b></b></a> <a data-uid="pli-tv-pvr1.10:19.3"><i>okāsaṃ kārāpetvā akkosādhippāyo vadeti, āpatti omasavādassa. #8</i> <b></b></a></p>
<p><a data-uid="pli-tv-pvr1.10:20.1" data-ref="sc14"><i>Bhikkhuṃ aññabhāgiyassa adhikaraṇassa kiñci desaṃ lesamattaṃ upādāya pārājikena dhammena anuddhaṃsanapaccayā tisso āpattiyo āpajjati—</i> <b></b></a> <a data-uid="pli-tv-pvr1.10:20.2"><i>anokāsaṃ kārāpetvā cāvanādhippāyo vadeti, āpatti saṃghādisesena dukkaṭassa;</i> <b></b></a> <a data-uid="pli-tv-pvr1.10:20.3"><i>okāsaṃ kārāpetvā akkosādhippāyo vadeti, āpatti omasavādassa. #9</i> <b></b></a></p>
<p><a data-uid="pli-tv-pvr1.10:21.1" data-ref="sc15"><i>Saṃghabhedako bhikkhu yāvatatiyaṃ samanubhāsanāya na paṭinissajjanapaccayā tisso āpattiyo āpajjati—</i> <b></b></a> <a data-uid="pli-tv-pvr1.10:21.2"><i>ñattiyā dukkaṭaṃ;</i> <b></b></a> <a data-uid="pli-tv-pvr1.10:21.3"><i>dvīhi kammavācāhi thullaccayā;</i> <b></b></a> <a data-uid="pli-tv-pvr1.10:21.4"><i>kammavācāpariyosāne āpatti saṃghādisesassa. #10</i> <b></b></a></p>
<p><a data-uid="pli-tv-pvr1.10:22.1" data-ref="sc16"><i>Bhedakānuvattakā bhikkhū yāvatatiyaṃ samanubhāsanāya na paṭinissajjanapaccayā tisso āpattiyo āpajjanti—</i> <b></b></a> <a data-uid="pli-tv-pvr1.10:22.2"><i>ñattiyā dukkaṭaṃ;</i> <b></b></a> <a data-uid="pli-tv-pvr1.10:22.3"><i>dvīhi kammavācāhi thullaccayā;</i> <b></b></a> <a data-uid="pli-tv-pvr1.10:22.4"><i>kammavācāpariyosāne āpatti saṃghādisesassa. #11</i> <b></b></a></p>
<p><a data-uid="pli-tv-pvr1.10:23.1" data-ref="sc17"><i>Dubbaco bhikkhu yāvatatiyaṃ samanubhāsanāya na paṭinissajjanapaccayā tisso āpattiyo āpajjati—</i> <b></b></a> <a data-uid="pli-tv-pvr1.10:23.2"><i>ñattiyā dukkaṭaṃ;</i> <b></b></a> <a data-uid="pli-tv-pvr1.10:23.3"><i>dvīhi kammavācāhi thullaccayā;</i> <b></b></a> <a data-uid="pli-tv-pvr1.10:23.4"><i>kammavācāpariyosāne āpatti saṃghādisesassa. #12</i> <b></b></a></p>
<p><a data-uid="pli-tv-pvr1.10:24.1" data-ref="sc18"><i>Kuladūsako bhikkhu yāvatatiyaṃ samanubhāsanāya na paṭinissajjanapaccayā tisso āpattiyo āpajjati—</i> <b></b></a> <a data-uid="pli-tv-pvr1.10:24.2"><i>ñattiyā dukkaṭaṃ;</i> <b></b></a> <a data-uid="pli-tv-pvr1.10:24.3"><i>dvīhi kammavācāhi thullaccayā;</i> <b></b></a> <a data-uid="pli-tv-pvr1.10:24.4"><i>kammavācāpariyosāne āpatti saṃghādisesassa … pe …. #13</i> <b></b></a></p>
<p><a data-uid="pli-tv-pvr1.10:25.1" data-ref="sc19, pts-vp-pli5.52"><i>Anādariyaṃ paṭicca udake uccāraṃ vā passāvaṃ vā kheḷaṃ vā karaṇapaccayā kati āpattiyo āpajjati?</i> <b></b></a> <a data-uid="pli-tv-pvr1.10:25.2"><i>Anādariyaṃ paṭicca udake uccāraṃ vā passāvaṃ vā kheḷaṃ vā karaṇapaccayā ekaṃ āpattiṃ āpajjati.</i> <b></b></a> <a data-uid="pli-tv-pvr1.10:25.3"><i>Dukkaṭaṃ—</i> <b></b></a> <a data-uid="pli-tv-pvr1.10:25.4"><i>anādariyaṃ paṭicca udake uccāraṃ vā passāvaṃ vā kheḷaṃ vā karaṇapaccayā imaṃ ekaṃ āpattiṃ āpajjati. #14</i> <b></b></a></p>
<p class="endsutta"><a data-uid="pli-tv-pvr1.10:26.1" data-ref="sc20"><i>Katāpattivāro niṭṭhito dutiyo.</i> <b></b></a></p>
</body>
</html>
